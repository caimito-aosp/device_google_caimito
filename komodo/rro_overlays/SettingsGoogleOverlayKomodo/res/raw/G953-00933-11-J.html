<html>
<h1>Googlen rajoitettu laitteistotakuu kuluttajille – Yhdistynyt kuningaskunta, ETA ja Sveitsi</h1>

<p>Tämä rajoitettu takuu on voimassa, jos olet kuluttaja ja olet ostanut Googlen brändäämän tuotteen (”Google-tuote”) Yhdistyneessä kuningaskunnassa, ETA-alueella (pois lukien Ranska) tai Sveitsissä.</p>

<p>Tämä rajoitettu takuu on valmistajan myöntämä vapaaehtoinen takuu. Se antaa sinulle tiettyjä lakisääteisistä oikeuksista erillisiä oikeuksia. Tämä rajoitettu takuu ei korvaa, rajoita tai vähennä lakisääteisiä oikeuksiasi, vaan se täydentää niitä. Jos Google-tuotteesi on viallinen, sinulla saattaa olla joissakin tapauksissa ja joissakin maissa lakisääteinen oikeus esittää vaatimuksia Google-tuotteen myyneelle yritykselle (1) viallisen Google-tuotteesi korjaukseen tai vaihtoon liittyen tai (2) joissakin tapauksissa ja joissakin maissa saadaksesi korvauksen, alennuksen tai peruuttaaksesi myyntisopimuksen ja tehdäksesi korvausvaatimuksen vahingoista tai kuluista.</p>

<p><strong>Mitä tämä takuu kattaa ja kuinka kauan se on voimassa?</strong> Google takaa, että tuotetiedoissa kuvatun normaalin käytön yhteydessä Google-tuotteessa ei ilmene materiaali- tai valmistusvirheitä kahteen vuoteen alkuperäisestä ostopäivästä, jona ostit tuotteen Yhdistyneessä kuningaskunnassa, ETA-alueella (pois lukien Ranska) tai Sveitsissä (”rajoitettu takuu”).</p>

<p><strong>Mikä ei kuulu tämän takuun piiriin?</strong> Tämä rajoitettu takuu on voimassa ja toimeenpantavissa ainoastaan Yhdistyneessä kuningaskunnassa, ETA-alueella (pois lukien Ranska) ja Sveitsissä, ja sitä sovelletaan ainoastaan, mikäli olet kuluttaja ja olet ostanut Google-tuotteesi Googlelta tai sen valtuutetulta jälleenmyyjältä Yhdistyneessä kuningaskunnassa, ETA-alueella (pois lukien Ranska) tai Sveitsissä. Tähän rajoitettuun takuuseen perustuvia oikeuksia voidaan käyttää missä tahansa Yhdistyneen kuningaskunnan alueella, ETA-alueella (pois lukien Ranska) ja Sveitsissä. Tämä rajoitettu takuu koskee ainoastaan Google-laitteen laitekomponentteja (ei ohjelmistoelementtejä). Tämä rajoitettu takuu ei myöskään koske kuluvia osia, kuten paristoja tai suojapinnoitteita, jotka luonteensa vuoksi vähenevät ajan myötä, ellei vika johdu materiaali- tai valmistusvirheestä, eikä kosmeettisia vaurioita, ellei vika ole seurausta materiaali- tai valmistusvirheestä. Tämä rajoitettu takuu ei kata vahinkoja, jotka aiheutuvat joistakin seuraavista: (1) normaali kuluminen, (2) onnettomuudet, (3) väärinkäyttö (mukaan lukien julkaistujen tuotetietojen noudattamatta jättäminen), (4) laiminlyönti, (5) purkaminen (mukaan lukien Google-tuotteesi ulkokuoren avaaminen tai avaamisen yrittäminen), (6) muutokset ja (7) ulkoiset syyt, kuten nestevahingot, altistuminen teräville esineille, altistuminen liialliselle voimalle, Google-tuotteen virransyötön poikkeavuudet ja äärimmäiset lämpötila- ja ympäristöolosuhteet, näihin kuitenkaan rajoittumatta. Nestevahinko mitätöi tämän rajoitetun takuun. Tämä rajoitettu takuu ei takaa, että Google-tuotteen käyttö on keskeytyksetöntä tai virheetöntä. Tätä rajoitettua takuuta ei sovelleta kolmansien osapuolten kunnostamiin Google-tuotteisiin, vaikka niitä myisi Googlen valtuuttama jälleenmyyjä. Sinulla voi olla lakisääteisiä oikeuksia koskien kolmansien osapuolten kunnostamia Google-tuotteita, ja niitä voi vaatia osapuolelta, joka sinulle on myynyt kolmannen osapuolen kunnostaman Google-tuotteen.</p>

<p><strong>Mitä Google tekee? (TÄMÄ ON AINOA RAJOITETTUUN TAKUUSEEN PERUSTUVA OIKEUSKEINOSI.)</strong> Jos tämän rajoitetun takuun piiriin kuuluva vika ilmenee ja palautat Google-tuotteesi Googlelle kahden vuoden takuuajan aikana, Google päättää oman harkintansa mukaan joko (i) korjata Google-tuotteesi käyttäen uusia tai kunnostettuja osia toimittaakseen sinulle Google-tuotteen, joka on toiminnallisesti vähintään uutta Google-tuotetta vastaava; (ii) vaihtaa Google-laitteesi uuteen tai kunnostettuun Google-laitteeseen, joka on toiminnallisesti vähintään uutta Google-tuotetta vastaava tai (iii) hyväksyä Google-tuotteesi palautuksen ja palauttaa Google-tuotteestasi maksamasi ostohinnan. Rajoitetun takuun koko kaksivuotisen voimassaolon aikana sinun ei tarvitse todistaa, että Google-tuote oli viallinen jo toimitettaessa (edellyttäen, että vika kuuluu tämän rajoitetun takuun piiriin). Jos Google vaihtaa tai korjaa Google-tuotteesi, vaihdetun tai korjatun Google-tuotteen takuu jatkuu alkuperäisestä takuusta jäljellä olevan ajan tai 90 päivän ajan vaihdetun tai korjatun Google-tuotteen toimittamisesta, sen mukaan, kumpi näistä ajoista on pidempi. Ennen kuin lähetät Google-tuotteesi korjattavaksi tai vaihdettavaksi, sinun on tehtävä erilliset varmuuskopiot kaikista käyttäjän luomista tiedoista, joita Google-tuotteeseesi saattaa olla tallennettuna (mikäli tämä on Google-tuotteellasi mahdollista). Google-tuotteesi korjaus tai vaihto saattaa johtaa käyttäjän luomien tietojen menetykseen. Kaikista palautetuista osista, joille olet saanut korvaavan osan, tulee Googlen omaisuutta. Mikään tässä rajoitetussa takuussa mainittu ei vähennä tai muuten muuta lakisääteisiä oikeuksiasi, joita sinulla on Google-tuotteeseesi liittyen.</p>

<p><strong>Entä jos Google-tuotteessani on sellaisia vaurioita, joita tämä rajoitettu takuu ei kata?</strong> Jos Google-tuotteessasi on tämän rajoitetun takuun kattaman vian lisäksi myös sellaisia vikoja, joita ei korvata (esimerkiksi normaalista kulumisesta tai väärinkäytöstä johtuvat vahingot), Google on vastuussa vain katetun vian hoitamisesta tämän rajoitetun takuun alaisuudessa. Tietyissä olosuhteissa Google saattaa olla estynyt tai rajoittunut suorittamaan korjaustöitä, kunnes sellaiset vahingot, joita ei korvata, on korjattu. Jos Google-tuotteessasi on esimerkiksi halkeama, se voi estää Googlea suorittamasta korjaustöitä, ellei myös näyttöä korjata. Jos näin tapahtuu, Google voi ilmoittaa sinulle ja tarjota sinulle seuraavia vaihtoehtoja: (1) Google korjaa vahingot, joita tämä rajoitettu takuu ei kata, omalla kustannuksellasi (ja Google ilmoittaa summan etukäteen); tai (2) Google palauttaa Google-tuotteesi sinulle ilman korjaustöitä.</p>

<p><strong>Mitä jos Google-tuotteeseeni tulee nestevaurio?</strong> Jos Google-tuotteeseesi on tullut nestevaurio, tämä rajoitettu takuu ei ole enää voimassa eikä Google tee tuotteelle mitään korjaustoimenpiteitä. Google tarjoaa sinulle vaihtoehdon (1) korvata Google-tuotteesi toisella tuotteella sinun kustannuksellasi (Googlen etukäteen ilmoittamaan hintaan) tai (2) että Google palauttaa sinulle Google-tuotteesi.</p>

<p><strong>Kuinka teet takuuvaatimuksen?</strong> Tehdäksesi tähän rajoitettuun takuuseen perustuvan vaatimuksen ota yhteyttä Google-tuotteesi Google-tukitiimiin osoitteessa g.co/warrantyclaim. Sinun täytyy ilmoittaa nimesi, yhteystietosi ja Google-tuotteesi sarjanumero. Ennen kuin vastaanotat takuupalvelun Google voi vaatia, että sinun on toimitettava ostotodistus, vastattava kysymyksiin, jotka on suunniteltu auttamaan mahdollisten ongelmien diagnosoinnissa, ja noudatettava Googlen menettelyjä takuupalvelun saamiseksi. Lisätietoja siitä, kuinka käsittelemme näitä tietoja, saat seuraavasta tietosuojakäytännöstä: g.co/privacy. Jos käytät tätä rajoitettua takuuta sen ehtojen mukaisesti, Google vastaa pakkaus- ja lähetyskuluista, joita aiheutuu Google-tuotteen palauttamisesta Googlelle mistä tahansa Yhdistyneen kuningaskunnan alueelta, ETA-alueelta (pois lukien Ranska) tai Sveitsistä. Jos Google korjaa tai korvaa tuotteen, se vastaa myös pakkaus- ja lähetyskuluista, joita aiheutuu korvatun tai korjatun Google-tuotteen lähettämisestä sinulle mihin tahansa Yhdistyneessä kuningaskunnassa, ETA-alueella (pois lukien Ranska) tai Sveitsissä.</p>

<p><strong>Muita rajoituksia:</strong> Kukaan Googlen, sen osakkuusyrityksen tai kolmannen osapuolen työntekijä tai edustaja ei saa tehdä mitään muutoksia, pidennyksiä tai lisäyksiä tähän rajoitettuun takuuseen. Jos jokin tämän rajoitetun takuun ehto katsotaan laittomaksi tai toimeenpanokelvottomaksi, muut tämän rajoitetun takuun ehdot jäävät kokonaisuudessaan voimaan.</p>

<p>Tämän rajoitetun takuun myöntää Google LLC, jonka virallinen osoite on 1600 Amphitheatre Parkway, Mountain View, CA 94043, USA, ja tämä takuu antaa sinulle tiettyjä lakisääteisistä oikeuksista erillisiä oikeuksia.</p>

<p><strong>Jos ostit Google-tuotteesi jossakin seuraavista maista, seuraavia ehtoja sovelletaan:</strong></p>

<p><strong>Ranskassa ostettu tuote:</strong></p>

<p>Alla olevien yksityiskohtaisten takuiden mukaisia oikeuksiasi eivät rajoita muut Googlen tarjoamat kaupalliset takuut (kuten Googlen kuluttajalaitteiston rajoitettu takuu, jota ei sovelleta ostoihin Ranskassa).</p>

<p>Kuluttajana saat lakisääteisen takuun Google-tuotteesi vaatimustenmukaisuudesta sekä lakisääteisen takuun Google-tuotteen piilevien vikojen varalta seuraavassa määriteltyjen ehtojen mukaisesti.</p>

<p>Jos tuote on vaatimustenvastainen, kuluttaja voi esittää takuuvaatimuksen kahden vuoden kuluessa tavaran toimituksesta. Kuluttajan on tämän ajan kuluessa vain osoitettava vaatimustenvastaisuus, mutta ei vaatimustenvastaisuuden ilmenemisen päivämäärää.</p>

<p>Jos myyntisopimuksessa sovitaan digitaalisen sisällön tai digitaalisen palvelun jatkuvasta toimituksesta yli kahden vuoden ajaksi, lakisääteistä takuuta sovelletaan tähän digitaaliseen sisältöön tai digitaalisen palveluun koko toimitusajan. Tänä aikana kuluttajan tulee vain osoittaa digitaalisen sisällön tai digitaalisen palvelun vaatimustenvastaisuus, mutta ei sen ilmenemisen päivämäärää.</p>

<p>Kun lakisääteinen takuu vaatimustenmukaisuudesta on voimassa, kauppias on vastuussa tavaran vaatimustenmukaisuuden ylläpitämisen vaatimista mahdollisista päivityksistä.</p>

<p>Lakisääteisen vaatimustenmukaisuuden takuun perusteella kuluttajalla on oikeus korjata tai vaihtaa tavara kolmenkymmenen päivän kuluessa vaatimuksestaan maksutta ja ilman merkittävää haittaa.</p>

<p>Jos tavara korjataan lakisääteisen vaatimustenmukaisuuden takuun perusteella, kuluttaja saa kuuden kuukauden pidennyksen alkuperäiseen takuuseen. Jos kuluttaja pyytää tavaran korjausta, mutta kauppias vaihtaa tavaran, lakisääteinen vaatimustenmukaisuuden takuu uusitaan kahdeksi vuodeksi tavaran vaihtopäivästä lukien.</p>

<p>Kuluttaja voi saada hinnanalennuksen pitäessään tavaran tai täyden hyvityksen tavaran palautuksesta sopimuksen purkamisen perusteella, jos:</p>

<ol>
  <li>kauppias kieltäytyy korjaamasta tai vaihtamasta tavaraa;</li>
  <li>tavaran korjaus tai vaihto tapahtuu yli 30 päivän kuluttua;</li>
  <li>tavaran korjaus tai vaihtaminen aiheuttaa suurta haittaa kuluttajalle, erityisesti jos kuluttaja lopulta vastaa vaatimustenvastaisen tavaran palauttamisen tai poistamisen kustannuksista tai jos kuluttaja vastaa korjatun tai vaihdetun tavaran asennuskustannuksista;</li>
  <li>tavara on edelleen vaatimustenvastainen, vaikka kauppias on yrittänyt saada sen vaatimustenmukaiseksi.</li>
</ol>

<p>Kuluttaja on myös oikeutettu hinnanalennukseen tai sopimuksen purkamiseen, jos vaatimustenvastaisuus on niin vakavaa, että se oikeuttaa hinnanalennuksen tai sopimuksen purkamisen. Tällöin kuluttajan ei tarvitse pyytää tavaran korjausta tai vaihtoa etukäteen.</p>

<p>Kuluttajalla ei ole oikeutta sopimuksen purkamiseen, jos vaatimustenvastaisuus on vähäinen.</p>

<p>Aika, jona tavara ei ole käytössä korjauksen tai vaihdon takia, keskeyttää jäljellä olevan takuuajan siihen saakka, kunnes korjattu tavara toimitetaan.</p>

<p>Edellä mainitut oikeudet johtuvat Ranskan kuluttajalain kohdista L. 217-1–L. 217-32.</p>

<p>Kauppias, joka vilpillisesti estää lakisääteisen vaatimustenmukaisuuden takuun toteutumisen, voi joutua jopa 300 000 euron korvausvastuuseen, joka voidaan nostaa 10 prosenttiin kauppiaan keskimääräisestä vuosittaisesta liikevaihdosta (Ranskan kuluttajalaki, kohta L. 241-5).</p>

<p>Lakimääräinen takuu piilevistä vioista<br />
  Kuluttaja saa myös lakimääräisen takuun piilevistä vioista Ranskan siviililain kohtien 1641–1649 perusteella kahdeksi vuodeksi vian havaitsemisesta. Tämä takuu antaa kuluttajalle oikeuden hinnanalennukseen, jos tavara pidetään, tai täyteen hyvitykseen palautettua tavaraa vastaan.</p>

<p>Edellä mainittua rajoitettua takuuta ei sovelleta.</p>

<p>Jos olet ostanut Google-tuotteesi suoraan Googlelta:</p>

<p>Jos haluat tehdä vaatimuksen jonkin edellä mainitun lakisääteisen takuun perusteella, ota yhteyttä Google-tuotteesi Google-tukitiimiin osoitteessa g.co/warrantyclaim. Vaatimukseen tarvitaan nimesi, yhteystietosi sekä Google-tuotteesi sarjanumero.</p>

<p>Jos teet vaatimuksen vaatimustenmukaisuustakuun perusteella, tarvitaan lisäksi myös ostotodistus.</p>

<p>Jos et ole ostanut Google-tuotetta suoraan Googlelta:</p>

<p>Sinulla on edelleen mahdollisuus tehdä vaatimus Googlelle piilevän vian takuun perusteella ottamalla yhteyttä Google-tuotteesi Google-tukitiimiin osoitteessa g.co/warrantyclaim. Vaatimukseen tarvitaan nimesi, yhteystietosi ja Google-tuotteesi sarjanumero.</p>

<p>Katso lisätietoja siitä, miten käsittelemme tietojasi tietosuojakäytännön mukaisesti osoitteesta g.co/privacy</p>

<p><strong>Italiassa ostettu tuote:</strong></p>

<p>Kuluttajana sinulla on tämän rajoitetun takuun lisäksi oikeus lakisääteiseen takuuseen, joka myönnetään kuluttajille Italian kuluttajalain kohdissa 128–135 (asetus nro 206/2005). Tämä rajoitettu takuu ei vaikuta millään tavoin lakisääteiseen takuuseen. Lakisääteinen takuu on voimassa kaksi vuotta Google-tuotteesi toimituksesta lähtien, ja siihen perustuvan vaatimuksen voi esittää kahden kuukauden aikana kyseisen vian havaitsemisesta.</p>

<p><strong>Belgiassa ostettu tuote:</strong></p>

<p>Kuluttajana sinulla on tämän rajoitetun takuun lisäksi oikeus kahden vuoden lakisääteiseen takuuseen Belgian siviililain kulutustavaroiden myyntiä koskevien säännösten mukaisesti. Tämä lakisääteinen takuu alkaa Google-tuotteesi toimituspäivänä. Tämä takuu täydentää, mutta ei muuta lakisääteistä takuuta.</p>

<p><strong>Alankomaissa ostettu tuote:</strong></p>

<p>Jos olet kuluttaja, tämä rajoitettu takuu täydentää, mutta ei muuta oikeuksiasi, jotka perustuvat Alankomaiden siviililain 7 osan 1 kohtaan kulutustavaroiden myynnistä.</p>

<p>Kohdan ”Mikä ei kuulu tämän takuun piiriin” virke ”Nestevahinko mitätöi tämän rajoitetun takuun” poistetaan ja tilalle lisätään virke ”Jos Google-tuotteeseesi tulee nestevahinko, tämä rajoitettu takuu ei enää ole voimassa etkä voi enää hakea korvausta tämän takuun nojalla mihinkään vaurioon, joka muuten kuuluisi tämän rajoitetun takuun piiriin”.</p>

<p><strong>Irlannissa ostettu tuote:</strong></p>

<p>Jos olet kuluttaja, tätä rajoitettua takuuta sovelletaan yhdessä Irlannin kuluttajalainsäädännön mukaisten, lakisääteisten oikeuksien kanssa. Irlannin kuluttajalainsäädännön mukaan, jos Google-tuotteesi on viallinen tai ei noudata myyntisopimusta, sinulla voi olla oikeus korjauttaa tai vaihtaa Google-tuote Googlen kustannuksella tai sinulla voi olla oikeus hyvitykseen. Nämä Irlannin kuluttajansuojaoikeudet ovat voimassa kuusi vuotta Google-tuotteesi toimituspäivästä.</p>

<p>G953-00933-11 REV J</p>
</html>