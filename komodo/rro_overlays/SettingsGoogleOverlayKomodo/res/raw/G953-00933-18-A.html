<html>
<h1>Omejeno jamstvo za Googlovo strojno opremo za široko porabo – Združeno kraljestvo, EGP (razen Francije) in Švica</h1>

<p>Omejeno jamstvo velja za vas, če ste potrošnik in ste kupili izdelek blagovne znamke Google (»Googlov izdelek«) v Združenem kraljestvu, EGP (razen Francije) ali Švici.</p>

<p>Omejeno jamstvo je prostovoljno jamstvo proizvajalca. Zagotavlja pravice, ločene od pravic, zagotovljenih z zakonom. Omejeno jamstvo ne omejuje ali zmanjšuje zakonskih pravic. To pomeni, da ugodnosti omejenega jamstva veljajo dodatno k zakonskim pravicam in ne namesto njih. Če ima Googlov izdelek napako, imate morda zakonske pravice, ki jih lahko uveljavljate proti podjetju, ki vam je prodalo Googlov izdelek, še posebej do popravila ali zamenjave Googlovega izdelka z napako, ali, v nekaterih primerih in nekaterih državah, do vračila kupnine, znižanja cene ali odpovedi pogodbe o prodaji ter zahtevanja odškodnine oziroma povrnitve stroškov.</p>

<p><strong>Kaj krije to jamstvo in kako dolgo velja?</strong> Google jamči, da bo Googlov izdelek pri običajni uporabi, ki je opisana v objavljeni dokumentaciji izdelka, brez napak v materialih in izdelavi dve leti od datuma prvotnega nakupa v Združenem kraljestvu, EGP (razen Francije) ali Švici (»omejeno jamstvo«).</p>

<p><strong>Česa to jamstvo ne krije?</strong> Omejeno jamstvo je veljavno in izvršljivo samo v Združenem kraljestvu, EGP (razen Francije) ali Švici ter ga lahko uveljavljate, če ste potrošnik in ste Googlov izdelek kupili pri Googlu oziroma njegovih pooblaščenih prodajnih posrednikih v Združenem kraljestvu, EGP (razen Francije) ali Švici. Omejeno jamstvo je mogoče uveljavljati kjer koli v Združenem kraljestvu, EGP (razen Francije) ali Švici. Omejeno jamstvo velja samo za komponente strojne opreme (in ne za elemente programske opreme) Googlovega izdelka. Omejeno jamstvo ne velja za potrošne dele, kot so baterije ali zaščitni premazi, saj so ti že po naravi taki, da se sčasoma izrabijo, razen če je prišlo do okvare zaradi napake v materialih ali izdelavi, prav tako pa ne velja za nobene kozmetične poškodbe, razen če je prišlo do okvare zaradi napake v materialih ali izdelavi. Omejeno jamstvo ne velja za škodo, ki nastane zaradi: (1) običajne obrabe; (2) nesreč; (3) zlorabe (vključno z neupoštevanjem objavljene dokumentacije izdelka); (4) zanemarjanja; (5) razstavljanja (vključno z odpiranjem ali poskusom odprtja zunanjega ohišja Googlovega izdelka); (6) sprememb; in (7) zunanjih vzrokov, kot so naslednji (vendar ne omejeno nanje): škoda zaradi tekočin, izpostavljenost ostrim predmetom, izpostavljenost prekomerni sili, anomalije v električnem toku, ki se dovaja v Googlov izdelek, in ekstremni temperaturni ali okoljski pogoji. Poškodba zaradi tekočin izniči veljavnost tega omejenega jamstva. Omejeno jamstvo ne jamči, da bo uporaba Googlovega izdelka mogoča brez prekinitev ali napak. Omejeno jamstvo ne velja za Googlove izdelke, ki so jih obnovile tretje osebe, tudi če jih prodaja Googlov pooblaščeni prodajni posrednik. V zvezi z Googlovimi izdelki, ki so jih obnovile tretje osebe, imate morda zakonske pravice, ki jih lahko uveljavljate proti osebi, ki vam je prodala Googlov izdelek, obnovljen s strani tretje osebe.</p>

<p><strong>Kaj bo Google storil? (TO JE VAŠE IZKLJUČNO PRAVNO SREDSTVO V SKLADU Z OMEJENIM JAMSTVOM.)</strong> Če se v času dveletnega obdobja veljavnosti omejenega jamstva pojavi napaka, ki jo krije to omejeno jamstvo, in vrnete Googlov izdelek Googlu, se Google po lastni presoji odloči, ali bo: (i) popravil Googlov izdelek z novimi ali obnovljenimi deli in vam tako zagotovil Googlov izdelek, ki bo funkcionalno najmanj enakovreden novemu Googlovemu izdelku; (ii) zamenjal Googlov izdelek z novim ali obnovljenim Googlovim izdelkom, ki bo funkcionalno najmanj enakovreden novemu Googlovemu izdelku; ali (iii) sprejel vračilo Googlovega izdelka v zameno za vračilo kupnine, ki ste jo plačali za Googlov izdelek. V celotnem dvoletnem obdobju veljavnosti omejenega jamstva vam ni treba dokazovati, da je Googlov izdelek že ob dostavi imel napako (pod pogojem, da omejeno jamstvo krije zadevno napako). Če Google zamenja ali popravi Googlov izdelek, za zamenjani ali popravljeni Googlov izdelek velja preostali čas prvotnega obdobja veljavnosti jamstva ali 90 dni od datuma dostave zamenjanega oziroma popravljenega Googlovega izdelka, pri čemer velja obdobje, ki je daljše. Preden pošljete Googlov izdelek na popravilo ali zamenjavo, ustvarite ločeno varnostno kopijo vseh uporabniško ustvarjenih podatkov, ki so morda shranjeni v Googlovem izdelku (če Googlov izdelek to omogoča). Popravilo ali zamenjava Googlovega izdelka lahko privede do izgube podatkov, ki so jih ustvarili uporabniki. Vsi vrnjeni deli, za katere ste prejeli nadomestne dele, postanejo Googlova last. Nič v tem omejenem jamstvu ne zmanjšuje vaših zakonskih pravic, povezanih z Googlovim izdelkom, niti ne vpliva nanje kako drugače.</p>

<p><strong>Kaj če je na Googlovem izdelku prisotna tudi poškodba, ki je to omejeno jamstvo ne krije?</strong> Če so na Googlovem izdelku, poleg napake, ki jo krije to omejeno jamstvo, prisotne tudi poškodbe, ki niso krite (na primer poškodbe, ki so posledica običajne obrabe ali zlorabe), je Google odgovoren samo za odpravo napake, ki jo krije to omejeno jamstvo. V določenih okoliščinah Google morda ne bo mogel izvesti popravila, dokler ne bo popravljena tudi poškodba, ki ni krita, oziroma bo pri tem omejen. Primer: Če ima Googlov izdelek počen zaslon, lahko to Googlu prepreči izvedbo popravila, razen če se popravi tudi zaslon. V takem primeru vas bo Google o tem obvestil in vam morda ponudil naslednje možnosti: (1) da škodo, ki je to omejeno jamstvo ne krije, popravi na vaše stroške (pri čemer vam bo vnaprej sporočil znesek); ali (2) vam vrne Googlov izdelek brez izvedbe kakršnega koli popravila.</p>

<p><strong>Kaj če je Googlov izdelek poškodovala tekočina?</strong> Če Googlov izdelek utrpi poškodbo zaradi tekočine, omejeno jamstvo preneha veljati in Google ne bo izvedel nobenega popravila. Google vam bo ponudil, da: (1) Googlov izdelek zamenja na vaše stroške (pri čemer vam bo vnaprej sporočil znesek); ali (2) vam Googlov izdelek vrne.</p>

<p><strong>Kako vložite zahtevek?</strong> Če želite vložiti zahtevek v skladu s tem omejenim jamstvom, se obrnite na Googlovo skupino za podporo, ki je zadolžena za Googlov izdelek, na g.co/warrantyclaim. Potrebovali bomo vaše ime, podatke za stik in serijsko številko Googlovega izdelka. Pred izvedbo garancijske storitve lahko Google zahteva, da posredujete podrobnosti dokazila o nakupu, odgovorite na vprašanja, ki bodo v pomoč pri diagnosticiranju potencialnih težav, in upoštevate Googlove postopke za pridobitev garancijske storitve. Za več informacij o tem, kako obravnavamo te podatke, obiščite: g.co/privacy. Če omejeno jamstvo uveljavljate v skladu s pogoji, Google krije stroške pakiranja in pošiljanja, povezane z vračilom Googlovega izdelka Googlu od koder koli v Združenem kraljestvu, EGP (razen Francije) ali Švici. Če bo zagotovljena zamenjava ali popravilo, Google prav tako krije stroške pakiranja in pošiljanja, povezane s pošiljanjem nadomestnega ali popravljenega Googlovega izdelka nazaj vam, in sicer na kateri koli naslov v Združenem kraljestvu, EGP (razen Francije) ali Švici.</p>

<p><strong>Druge omejitve:</strong> Noben zaposleni ali zastopnik Googla oziroma njegovih podružnic ali katere koli tretje osebe ni pooblaščen za kakršno koli spreminjanje, razširitev ali dopolnitev tega omejenega jamstva. Če se ugotovi, da je katera koli določba tega omejenega jamstva nezakonita ali neizvršljiva, ostale določbe omejenega jamstva ostanejo v polni veljavi.</p>

<p>To omejeno jamstvo daje družba Google LLC, s sedežem na naslovu 1600 Amphitheatre Parkway, Mountain View, CA, 94043, ZDA, in vam podeljuje določene zakonske pravice.</p>

<p><strong>Če ste kupili Googlov izdelek v kateri koli od naslednjih držav, veljajo naslednja določila:</strong></p>

<p><strong>Pri nakupih v Franciji:</strong></p>

<p>Omejeno jamstvo za Googlovo strojno opremo za široko porabo ne velja za potrošnike, ki kupijo Googlov izdelek v Franciji. Pri nakupih v Franciji velja odgovornost prodajalca v skladu z veljavnimi zakonskimi jamstvi. Za več informacij o pravicah v skladu z zakonskim jamstvom preberite pogoje prodaje trgovine Google Store: https://store.google.com/intl/fr_fr/about/device-terms/.</p>

<p><strong>Pri nakupih v Italiji:</strong></p>

<p>Če ste potrošnik, boste poleg tega omejenega jamstva upravičeni do zakonskega jamstva, ki ga potrošnikom podeljujejo razdelki od 128 do 135 italijanskega zakona o varstvu potrošnikov (uredba z zakonsko močjo št. 206/2005). Omejeno jamstvo na noben način ne vpliva na zakonsko jamstvo. Zakonsko jamstvo velja dve leti od dostave Googlovega izdelka in ga je mogoče uveljaviti v dveh mesecih od odkritja ustrezne napake.</p>

<p><strong>Pri nakupih v Belgiji:</strong></p>

<p>Če ste potrošnik, ste poleg tega omejenega jamstva upravičeni do dvoletnega zakonskega jamstva v skladu z določbami o prodaji blaga za široko potrošnjo iz belgijskega zakona o varstvu potrošnikov. Zakonsko jamstvo začne teče na datum dostave Googlovega izdelka. Omejeno jamstvo velja dodatno k zakonskemu jamstvu in ne vpliva nanj.</p>

<p><strong>Pri nakupih na Nizozemskem:</strong></p>

<p>Če ste potrošnik, omejeno jamstvo velja dodatno k pravicam v skladu z določbami o prodaji blaga za široko potrošnjo iz 7. zvezka, 1. razdelka nizozemskega civilnega zakonika.</p>

<p>V razdelku »Česa to jamstvo ne krije?« se stavek »Poškodba zaradi tekočin izniči veljavnost tega omejenega jamstva« izbriše in zamenja z izrazom »Če Googlov izdelek utrpi poškodbo zaradi tekočine, to omejeno jamstvo preneha veljati in ni ga več mogoče uveljavljati za nobeno škodo, ki bi jo sicer krilo to omejeno jamstvo«.</p>

<p><strong>Pri nakupih na Irskem:</strong></p>

<p>Če ste potrošnik, omejeno jamstvo velja dodatno k vašim zakonskim pravicam iz irskega zakona o varstvu potrošnikom in skupaj z njimi. Irski zakon o varstvu potrošnikov določa, da ste v primeru prejema Googlovega izdelka z napako ali izdelka, ki ni skladen s kupoprodajno pogodbo, upravičeni do popravila oziroma zamenjave Googlovega izdelka na Googlove stroške ali pa do vračila kupnine. Te pravice iz irskega zakona o varstvu potrošnikov prenehajo veljati šest let od datuma dostave Googlovega izdelka.</p>

<p>G953-00933-18 REV A</p>
</html>