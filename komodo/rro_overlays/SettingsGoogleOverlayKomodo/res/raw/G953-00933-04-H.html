<html>
<h1>Garanzia limitata per l'hardware di Google per i consumatori – Spazio economico europeo (SEE) (eccetto Francia), Regno Unito e Svizzera</h1>
<p>La presente Garanzia limitata è applicabile ai consumatori che hanno acquistato un prodotto a marchio Google ("Prodotto Google") all'interno del SEE (eccetto Francia), del Regno Unito o in Svizzera.</p>

<p>La presente Garanzia limitata è una garanzia offerta volontariamente dal produttore e conferisce diritti distinti da quelli previsti dalla normativa applicabile. Il diritto di garanzia previsto dalla normativa applicabile non subisce limitazioni o restrizioni in virtù della presente Garanzia limitata. Di conseguenza, i vantaggi derivanti da questa garanzia sono da ritenersi aggiuntivi e non sostituiscono i diritti spettanti all'utente in base alla normativa applicabile. Se il Prodotto Google dovesse rivelarsi difettoso, l'utente potrà avvalersi dei diritti previsti dalla normativa vigente, che potranno essere esercitati nei confronti del soggetto che ha venduto il Prodotto Google, sia per ottenere la riparazione o sostituzione del Prodotto Google difettoso, o in alternativa, in alcuni casi e in alcuni paesi, per il rimborso, la riduzione del prezzo o il diritto di annullare il contratto di vendita e di chiedere il rimborso dei danni o delle spese.</p>

<p><strong>Che cosa copre la presente garanzia e quanto dura?</strong> Google garantisce che il Prodotto Google sia privo di difetti dei materiali e di fabbricazione in condizioni normali di utilizzo come indicato nella documentazione del prodotto, per un periodo di due anni dalla data effettiva d'acquisto in qualsiasi luogo del SEE (eccetto Francia), del Regno Unito o in Svizzera ("Garanzia limitata").</p>

<p><strong>Cosa non è coperto dalla presente garanzia?</strong> La presente Garanzia limitata è valida e azionabile esclusivamente nel SEE (eccetto Francia), nel Regno Unito e in Svizzera ed è applicabile solo ai clienti che abbiano acquistato un Prodotto Google da Google o da un rivenditore autorizzato nel SEE (eccetto Francia), nel Regno Unito o in Svizzera. L'adempimento della presente Garanzia limitata può essere richiesto ovunque all'interno del SEE (eccetto Francia), del Regno Unito e in Svizzera. La presente Garanzia limitata riguarda esclusivamente i componenti hardware (e non elementi software) del Prodotto Google. La presente Garanzia limitata non si applica inoltre alle parti consumabili, quali batterie o rivestimenti protettivi, che per loro natura sono soggetti a deterioramento nel corso del tempo, a meno che il danno non si sia verificato a causa di un difetto dei materiali o di fabbricazione, né ad alcun danno estetico, a meno che il danno non si sia verificato a causa di un difetto dei materiali o di fabbricazione. La presente Garanzia limitata non è applicabile a eventuali danni dovuti a: (1) normale usura; (2) incidenti; (3) uso improprio (compreso il mancato rispetto della documentazione del prodotto); (4) negligenza; (5) smontaggio (compresa l'apertura o tentata apertura dell'involucro esterno del Prodotto Google); (6) alterazioni; e (7) cause esterne incluse, a titolo esemplificativo, il contatto con liquidi o con oggetti appuntiti, l'applicazione di forze eccessive, eventuali anomalie dell'alimentazione elettrica al Prodotto Google nonché condizioni termiche o ambientali estreme. I danni causati dal contatto con liquidi rendono nulla la presente Garanzia limitata. La presente Garanzia limitata non garantisce il funzionamento ininterrotto o privo di errori del Prodotto Google. La presente Garanzia limitata non è applicabile a Prodotti Google ricondizionati da terze parti, anche se venduti da un rivenditore autorizzato Google. Per i Prodotti Google ricondizionati da terze parti, l'utente potrà avvalersi dei diritti previsti dalla normativa vigente, che potranno essere esercitati nei confronti del soggetto che ha venduto il Prodotto Google ricondizionato da terze parti.</p>

<p><strong>Cosa farà Google? (QUESTO È IL RIMEDIO ESCLUSIVO DELL'UTENTE AI SENSI DELLA GARANZIA LIMITATA)</strong> Qualora dovesse emergere un difetto coperto dalla presente Garanzia limitata e il Prodotto Google dovesse essere restituito a Google entro la fine del periodo di Garanzia limitata, pari a due anni, Google sceglierà, a propria discrezione, di (i) riparare il Prodotto Google utilizzando parti nuove o ricondizionate, fornendo all'utente un Prodotto Google con funzionalità almeno equivalenti a quelle di un prodotto nuovo; (ii) sostituire il Prodotto Google con un prodotto Google nuovo o ricondizionato ma avente funzionalità almeno equivalenti a quelle di uno nuovo; o (iii) accettare la restituzione del Prodotto Google in cambio del rimborso del prezzo d'acquisto corrisposto per il Prodotto Google. Per l'intera durata della Garanzia limitata, pari a due anni, non è necessario dimostrare che il Prodotto Google fosse difettoso alla consegna (a condizione che il difetto sia coperto dalla presente Garanzia limitata). Qualora Google provveda alla sostituzione o riparazione del Prodotto Google, il Prodotto Google sostituito o riparato resterà comunque coperto da garanzia per il periodo residuo della garanzia originaria oppure per un periodo di 90 giorni dalla data di consegna del Prodotto Google sostituito o riparato, se più lungo. Prima di inviare il Prodotto Google per la riparazione o sostituzione occorre effettuare il <em>backup </em>dei dati generati dall'utente e memorizzati sul Prodotto Google (ove ciò sia consentito da quest'ultimo), poiché la riparazione o sostituzione del Prodotto Google potrebbe comportare la perdita dei dati generati dall'utente. Tutte le parti restituite per le quali l’utente abbia ricevuto una sostituzione saranno di proprietà di Google. Nessuna disposizione della presente Garanzia limitata potrà limitare i diritti legali dell'utente con riferimento al Prodotto Google o incidere sui medesimi.</p>

<p><strong>Cosa succede se il Prodotto Google presenta anche un danno non coperto dalla presente Garanzia limitata?</strong> Qualora, oltre a un difetto coperto dalla presente Garanzia limitata, il Prodotto Google dovesse presentare anche un danno non coperto (ad esempio, danni causati dalla normale usura o dall'uso improprio da parte dell'utente), Google sarà responsabile esclusivamente della riparazione del difetto coperto dalla presente Garanzia limitata. In determinate circostanze, Google potrebbe non essere autorizzata o potrebbe essere soggetta a restrizioni relativamente allo svolgimento del lavoro di riparazione finché anche il danno non coperto non venga riparato. Ad esempio, la presenza di uno schermo rotto nel Prodotto Google potrebbe impedire a Google di svolgere il lavoro di riparazione a meno che non venga riparato anche lo schermo. In questo caso, Google potrebbe avvisare l'utente e offrirgli due opzioni: (1) Google provvederà alla riparazione del danno non coperto dalla presente Garanzia limitata a carico dell'utente (comunicando in anticipo all’utente l'importo); o (2) Google restituirà il Prodotto Google all'utente senza svolgere alcun lavoro di riparazione.</p>

<p><strong>Cosa succede se il Prodotto Google viene danneggiato dal contatto con liquidi?</strong> Qualora il Prodotto Google abbia subito un danno causato dal contatto con liquidi, la presente Garanzia limitata non sarà più ritenuta valida e Google non svolgerà alcun lavoro di riparazione. Google offrirà all'utente due opzioni: (1) Google provvederà alla sostituzione del Prodotto Google a carico dell'utente (comunicando in anticipo l'importo all'utente); o (2) Google restituirà il Prodotto Google all'utente.</p>

<p><strong>Come presentare una richiesta in garanzia?</strong> Per presentare una richiesta ai sensi della Garanzia limitata, è necessario contattare il team di assistenza Google dedicato al Prodotto Google all'indirizzo <a href="http://g.co/warrantyclaim" rel="noopener" target="_blank">g.co/warrantyclaim</a>. L'utente dovrà specificare il proprio nome, i dati di contatto e il numero di serie riportato sul Prodotto Google. Prima di ricevere il servizio in garanzia, Google potrebbe richiedere all'utente di fornire i dettagli della prova d'acquisto, di rispondere alle domande necessarie in caso di potenziali problemi di diagnosi e di seguire le procedure di Google per ottenere il servizio in garanzia. È possibile consultare la seguente Informativa sulla privacy per maggiori informazioni in merito alle modalità con cui verranno gestiti i dati forniti: <a href="http://g.co/privacy" rel="noopener" target="_blank">g.co/privacy</a>. I costi di imballaggio e di spedizione per eventuali resi del Prodotto Google a Google da qualsiasi luogo del SEE (eccetto Francia), del Regno Unito o della Svizzera saranno a carico di Google, purché siano rispettati i termini della presente Garanzia limitata. Nel caso di sostituzioni o riparazioni, saranno a carico di Google anche i costi di imballaggio e di spedizione per l'invio di un Prodotto Google sostitutivo o riparato verso qualsiasi località del SEE (eccetto Francia), del Regno Unito o della Svizzera.</p>

<p><strong>Altre limitazioni:</strong> la presente Garanzia limitata non potrà essere modificata, estesa o integrata da nessun dipendente o rappresentante di Google o delle sue affiliate, né da eventuali soggetti terzi. L'eventuale illegittimità o inapplicabilità di uno qualsiasi dei termini della presente Garanzia limitata non pregiudicherà la piena applicabilità ed efficacia dei restanti termini della medesima.</p>

<p>La presente Garanzia limitata è fornita da Google LLC, con sede legale in 1600 Amphitheatre Parkway, Mountain View, CA 94043, USA, e conferisce all'utente diritti legali specifici.</p>

<p><strong>Ai Prodotti Google acquistati in uno dei paesi riportati di seguito, si applicano le seguenti condizioni:</strong></p>

<p><strong>Per acquisti effettuati in Francia:</strong></p>

<p>I diritti dell’utente ai sensi delle garanzie di seguito descritte non sono limitati da altre garanzie commerciali offerte da Google (come la Garanzia limitata per l’hardware di Google, che non è applicabile all’acquisto in Francia).</p>

<p>In qualità di consumatore, l’utente beneficia di una garanzia legale di conformità del Prodotto Google, nonché di una garanzia legale per difetti occulti del Prodotto Google, alle condizioni definite di seguito.</p>

<p>Nel caso di difetto di conformità, il consumatore ha a disposizione un periodo di due anni dalla data di consegna dei prodotti per applicare la garanzia legale di conformità. Durante tale periodo, al consumatore è richiesto di stabilire esclusivamente l’esistenza del difetto di conformità e non la data della sua manifestazione.</p>

<p>Qualora il contratto per la vendita dei prodotti fornisca un servizio digitale o contenuti digitali su base continuativa per un periodo superiore a due anni, la garanzia legale deve applicarsi a tale servizio o tali contenuti digitali per tutto il periodo della fornitura. Durante tale periodo, al consumatore è richiesto di stabilire esclusivamente l’esistenza del difetto di conformità del servizio o dei contenuti digitali e non la data della sua manifestazione.</p>

<p>Ai sensi della garanzia legale di conformità, il commerciante è responsabile, se applicabile, della fornitura di tutti gli aggiornamenti necessari al mantenimento della conformità dei prodotti.</p>

<p>La garanzia legale di conformità offre al consumatore il diritto alla riparazione o alla sostituzione dei prodotti entro trenta giorni dalla sua richiesta, senza costi e senza gravi disagi per il consumatore.</p>

<p>Qualora i prodotti siano riparati ai sensi della garanzia legale di conformità, il consumatore beneficia di un’estensione di sei mesi della garanzia iniziale. Qualora il consumatore richieda la riparazione del prodotto, ma il commerciante imponga la sostituzione, la garanzia legale di conformità viene rinnovata per un periodo di due anni dalla data di sostituzione del prodotto.</p>

<p>Il consumatore può ottenere una riduzione del prezzo mantenendo i prodotti oppure la rescissione del contratto ottenendo un rimborso totale a fronte del reso dei prodotti, se:</p>

<p>1° il commerciante rifiuta di riparare o sostituire i prodotti;</p>

<p>2° la riparazione o la sostituzione del prodotto avviene dopo un periodo di trenta giorni;</p>

<p>3° la riparazione o la sostituzione dei prodotti causa gravi disagi al consumatore, in particolare se il consumatore si assume in definitiva il costo della restituzione o della rimozione dei prodotti non conformi, o se il consumatore si assume i costi di installazione dei prodotti riparati o sostituiti;</p>

<p>4° la non conformità dei prodotti persiste nonostante il tentativo senza successo da parte del commerciante di renderli conformi.</p>

<p>Il consumatore ha inoltre diritto a una riduzione del prezzo o alla rescissione del contratto nel caso in cui il difetto di conformità sia talmente grave da giustificare l’immediata riduzione del prezzo o rescissione del contratto. Al consumatore non è quindi richiesto di richiedere la riparazione o la sostituzione dei prodotti in anticipo.</p>

<p>Il consumatore non ha diritto alla rescissione del contratto se il difetto di conformità è minore.</p>

<p>Eventuali periodi di immobilizzazione dei prodotti allo scopo di una riparazione o sostituzione devono comportare la sospensione del termine della garanzia rimanente fino alla consegna del prodotto riparato.</p>

<p>I diritti menzionati sopra risultano dall’applicazione degli Articoli da L. 217-1 a L. 217-32 del Codice del Consumo francese.</p>

<p>Un venditore che intralcia in malafede l’implementazione della garanzia legale di conformità è responsabile del pagamento di una sanzione civile di un importo massimo di 300.000 euro, che può essere incrementata al 10% del relativo fatturato annuale medio (Articolo L. 241-5 del Codice del Consumo francese).</p>

<p>Garanzia legale per difetti occulti</p>

<p>Il consumatore beneficia inoltre della garanzia legale per difetti occulti in applicazione degli articoli da 1641 a 1649 del Codice Civile francese, per un periodo di due anni dalla scoperta del difetto. Tale garanzia offre al consumatore il diritto a una riduzione del prezzo se il prodotto viene mantenuto o a un rimborso totale a fronte della restituzione del prodotto.</p>

<p>La Garanzia limitata menzionata sopra non è applicabile.</p>

<p>Se l’utente ha acquistato il Prodotto Google direttamente da Google:</p>

<p>Per presentare una richiesta ai sensi di una delle presenti garanzie di legge, contattare il team dell’Assistenza Google per il Prodotto Google specifico all’indirizzo <a href="http://g.co/warrantyclaim" rel="noopener" target="_blank">g.co/warrantyclaim</a>. L’utente dovrà fornire il proprio nome, i propri dati di contatto e il numero di serie del Prodotto Google in questione.</p>

<p>Per presentare una richiesta ai sensi della garanzia di conformità, l'utente dovrà fornire una prova di acquisto oltre a quanto indicato sopra.</p>

<p>Se l’utente non ha acquistato il Prodotto Google direttamente da Google:</p>

<p>Esiste comunque la possibilità di presentare una richiesta a Google ai sensi della garanzia per difetti occulti, contattando il team di assistenza Google per il Prodotto Google specifico all'indirizzo <a href="http://g.co/warrantyclaim" rel="noopener" target="_blank">g.co/warrantyclaim</a>. L’utente dovrà fornire il proprio nome, i propri dati di contatto e il numero di serie del Prodotto Google in questione.</p>

<p>Per ulteriori informazioni sulla modalità di trattamento di tali dati, consultare le Norme sulla privacy all’indirizzo <a href="http://g.co/privacy" rel="noopener" target="_blank">g.co/privacy</a></p>

<p><strong>Per acquisti effettuati in Italia:</strong></p>

<p>Gli utenti, oltre alla presente Garanzia limitata, potranno beneficiare della garanzia legale concessa ai consumatori in base agli articoli da 128 a 135 del Codice del Consumo italiano (Decreto Legislativo n. 206/2005). La presente Garanzia limitata non incide in alcun modo sulla garanzia legale. La garanzia legale ha una durata di due anni dalla consegna del Prodotto Google e può essere esercitata entro due mesi dalla scoperta dei vizi.</p>

<p><strong>Per acquisti effettuati in Belgio:</strong></p>

<p>I consumatori, oltre alla presente Garanzia limitata, avranno altresì diritto a una garanzia legale di due anni ai sensi delle disposizioni in merito alla vendita di beni di consumo del Codice Civile del Belgio. La presente garanzia legale decorre dalla data di consegna del Prodotto Google. La presente Garanzia limitata è da intendersi aggiuntiva rispetto alla garanzia legale e non incide sulla medesima.</p>

<p><strong>Per acquisti effettuati nei Paesi Bassi:</strong></p>

<p>Per i consumatori, la presente Garanzia limitata è da intendersi aggiuntiva rispetto ai diritti concessi dalle disposizioni riguardanti la vendita di beni di consumo di cui al Volume 7, Titolo 1 del Codice Civile olandese, e non inciderà sui medesimi.</p>

<p>Nella sezione "Cosa non è coperto dalla presente garanzia?", la frase "I danni causati dal contatto con liquidi rendono nulla la presente Garanzia limitata" sarà eliminata e sostituita con la frase "Qualora il Prodotto Google subisca un danno causato dal contatto con liquidi, la presente Garanzia limitata non sarà più ritenuta valida e l'utente non potrà fare affidamento su tale Garanzia per eventuali danni altrimenti coperti dalla presente Garanzia limitata".</p>

<p><strong>Per acquisti effettuati in Irlanda:</strong></p>

<p>Per i consumatori, la presente Garanzia limitata è da intendersi aggiuntiva rispetto ai diritti concessi dalla legge irlandese per i consumatori. Ai sensi della legge irlandese per i consumatori, se il Prodotto Google è difettoso o non è conforme al contratto di vendita, l'utente ha diritto alla riparazione o alla sostituzione del Prodotto Google a carico di Google, o potrebbe avere diritto a un rimborso. I diritti derivanti dalla legge irlandese per i consumatori hanno validità di sei anni dalla data di consegna del Prodotto Google.</p>

<p>G953-00933-04 REV H</p>
</html>