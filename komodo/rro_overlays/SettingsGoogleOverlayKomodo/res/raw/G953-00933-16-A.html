<html>
<body>

<h1>Garanția limitată pentru produsele hardware Google pentru consumatori – Regatul Unit, SEE (cu excepția Franței) și Elveția</h1>

<p>Această Garanție limitată se aplică dacă sunteți consumator și ați achiziționat produsul marca Google („Produsul Google”) în Regatul Unit, SEE (cu excepția Franței) sau Elveția.</p>

<p>Garanția limitată este garanția oferită în mod voluntar de producător. Aceasta conferă drepturi separate de cele care vă revin conform dispozițiilor legale. Drepturile legale respective nu sunt restricționate sau restrânse de această Garanție limitată. Prin urmare, beneficiile oferite de Garanția limitată se adaugă la drepturile legale care vă revin, și nu le înlocuiesc. În cazul în care Produsul dvs. Google este defect, este posibil să dispuneți de drepturi legale pe care le puteți exercita împotriva companiei care v-a vândut respectivul Produs Google, în special privind repararea sau înlocuirea Produsului dvs. Google defect sau, ca alternativă, în unele cazuri și în unele țări, privind o rambursare, o reducere de preț sau dreptul de a înceta contractul de vânzare și de a solicita despăgubiri sau cheltuieli.</p>

<p><strong>Ce acoperă această garanție și cât timp este valabilă? </strong>Google garantează că Produsul Google nu va prezenta defecte de material și de manoperă în cazul unei utilizări normale, așa cum este aceasta descrisă în documentația produsului publicată. Garanția limitată este valabilă timp de doi ani de la data achiziționării inițiale, făcute de dvs. oriunde în Regatul Unit, SEE (cu excepția Franței) sau Elveția („Garanție limitată”).</p>

<p><strong>Ce nu acoperă această garanție?</strong> Această Garanție limitată este valabilă și aplicabilă doar în Regatul Unit, SEE (cu excepția Franței) sau Elveția și se va aplica numai dacă sunteți consumator și ați cumpărat Produsul dvs. Google de la Google sau de la distribuitorii săi autorizați în Regatul Unit, SEE (cu excepția Franței) sau Elveția. Această Garanție limitată poate fi revendicată oriunde în Regatul Unit, SEE (cu excepția Franței) și Elveția. Această Garanție limitată se aplică numai pentru componentele hardware (nu și pentru elementele de software) ale Produsului Google. Garanția limitată nu se aplică nici pentru elementele consumabile, cum ar fi bateriile sau straturile de protecție, care, prin natura lor, se uzează în timp, cu excepția cazului în care defecțiunea a apărut din cauza unor defecte de material sau de manoperă, nici pentru deteriorări estetice, cu excepția cazului în care defecțiunea a apărut din cauza unor defecte de material sau de manoperă. Această Garanție limitată nu se aplică în cazul deteriorărilor cauzate de: (1) uzura normală; (2) accidente; (3) folosirea abuzivă (inclusiv nerespectarea instrucțiunilor din documentația produsului publicată); (4) neglijență; (5) dezasamblare (inclusiv desfacerea carcasei exterioare a Produsului dvs. Google sau încercarea de a o desface); (6) modificări; și (7) cauze externe, între care daune provocate de lichide, expunere la obiecte ascuțite, expunere la forță excesivă, anomalii ale curentului electric cu care este alimentat Produsul Google și condiții termice sau de mediu extreme. Daunele provocate de lichide anulează prezenta Garanție limitată. Această Garanție limitată nu garantează folosirea neîntreruptă sau lipsită de erori a Produsului Google. Prezenta Garanție limitată nu se aplică Produselor Google recondiționate de terți, chiar dacă sunt vândute de un distribuitor autorizat Google. În cazul Produselor Google recondiționate de terți, este posibil să dispuneți de drepturi legale pe care le puteți exercita împotriva părții care v-a vândut Produsul Google recondiționat de un terț.</p>

<p><strong>Ce va face Google? (ACESTA ESTE SINGURUL DVS. REMEDIU ÎN BAZA GARANȚIEI LIMITATE.)</strong> Dacă apare un defect acoperit de această Garanție limitată și returnați Produsul dvs. Google la Google în perioada de Garanție limitată de doi ani, Google, la libera sa alegere, (i) va repara Produsul dvs. Google cu piese noi sau recondiționate, pentru a vă oferi un Produs Google a cărui stare funcțională este cel puțin egală cu a unui Produs Google nou; (ii) va înlocui Produsul dvs. Google cu un Produs Google nou sau recondiționat, a cărui stare funcțională este cel puțin egală cu a unui Produs Google nou; sau (iii) va accepta returnarea Produsului dvs. Google în schimbul unei rambursări a prețului de achiziție pe care l-ați plătit pentru Produsul dvs. Google. Pentru întreaga perioadă de Garanție limitată de doi ani, nu trebuie să demonstrați că Produsul Google era defect la livrare (cu condiția ca defectul să fie acoperit de prezenta Garanție limitată). Dacă Google vă înlocuiește sau repară Produsul Google, Produsul Google înlocuit sau reparat va continua să fie garantat pe durata rămasă din perioada de garanție inițială sau timp de 90 de zile de la data livrării Produsului Google înlocuit sau reparat, oricare dintre aceste perioade este mai lungă. Înainte să trimiteți Produsul dvs. Google pentru reparare sau înlocuire, trebuie să faceți un backup separat datelor generate de utilizator care pot fi stocate pe Produsul dvs. Google (dacă Produsul dvs. Google permite acest lucru). Repararea sau înlocuirea Produsului dvs. Google poate duce la pierderea datelor generate de utilizator. Toate piesele returnate pentru care ați primit un înlocuitor vor deveni proprietatea companiei Google. Nicio prevedere a acestei Garanții limitate nu va restrânge, nici nu va afecta drepturile dvs. legale în privința Produsului dvs. Google.</p>

<p><strong>Ce se întâmplă dacă Produsul meu Google prezintă și deteriorări care nu sunt acoperite de această Garanție limitată?</strong> Dacă, pe lângă un defect acoperit de prezenta Garanție limitată, Produsul dvs. Google prezintă și deteriorări care nu sunt acoperite (de exemplu, deteriorări cauzate de uzura normală sau de folosirea dvs. abuzivă), Google este responsabilă doar pentru remedierea defectului acoperit de această Garanție limitată. În anumite circumstanțe, Google poate să aibă interdicții sau restricții privind executarea lucrărilor de reparații până la remedierea deteriorării neacoperite. De exemplu, dacă Produsul dvs. Google are ecranul crăpat, acest lucru poate să împiedice compania Google să execute lucrările de reparații până când nu este reparat ecranul. În acest caz, Google vă poate informa și vă poate oferi opțiunea ca: (1) Google să remedieze deteriorarea neacoperită de această Garanție limitată, pe cheltuiala dvs. (și Google vă va comunica suma în avans); sau ca (2) Google să vă returneze Produsul Google fără să execute lucrări de reparații.</p>

<p><strong>Ce se întâmplă dacă Produsul meu Google a suferit daune provocate de lichide?</strong> Dacă Produsul dvs. Google a suferit daune provocate de lichide, această Garanție limitată nu se mai aplică și Google nu va executa lucrări de reparații. Google vă va oferi opțiunea de: (1) înlocuire a Produsului dvs. Google pe cheltuiala dvs. (și Google vă va comunica suma în avans); sau de (2) returnare a Produsului Google către dvs.</p>

<p><strong>Cum se face o revendicare?</strong> Pentru a face o revendicare în baza acestei Garanții limitate, contactați echipa de asistență Google a Produsului dvs. Google la g.co/warrantyclaim. Va trebui să specificați numele dvs., informațiile dvs. de contact și numărul de serie al Produsului dvs. Google. Înainte să beneficiați de servicii de garanție, Google vă poate solicita să oferiți detalii despre dovada achiziției, să răspundeți la întrebări care să ajute la diagnosticarea posibilelor probleme și să urmați procedurile Google pentru obținerea serviciilor de garanție. Consultați următoarea Politică de confidențialitate pentru mai multe informații despre modul în care gestionăm datele respective, la g.co/privacy. Dacă folosiți prezenta Garanție limitată conform condițiilor acesteia, companiei Google îi va reveni responsabilitatea pentru costurile de ambalare și de expediere asociate cu returnarea Produsului Google la Google de oriunde din Regatul Unit, SEE (cu excepția Franței) sau Elveția. Dacă se asigură înlocuirea sau repararea, companiei Google îi va reveni responsabilitatea și pentru costurile de ambalare și de expediere asociate cu trimiterea unui Produs Google înlocuit sau reparat către dvs. oriunde în Regatul Unit, SEE (cu excepția Franței) sau Elveția.</p>

<p><strong>Alte limitări: </strong>niciun angajat sau reprezentant Google, niciun afiliat și nicio terță parte nu este autorizată să modifice, să extindă sau să realizeze adăugiri acestei Garanții limitate. Dacă o prevedere a acestei Garanții limitate se dovedește ilegală sau imposibil de aplicat, restul prevederilor acestei Garanții limitate vor rămâne în vigoare.</p>

<p>Această Garanție limitată este acordată de Google LLC, cu sediul la 1600 Amphitheatre Parkway, Mountain View, CA, 94043, S.U.A., și vă conferă anumite drepturi legale.</p>

<p><strong>Dacă ați cumpărat Produsul Google în una dintre următoarele țări, se aplică următoarele condiții:</strong></p>

<p><strong>Pentru achiziții făcute în Franța</strong></p>

<p>Garanția limitată a produselor hardware Google pentru consumatori nu se aplică pentru consumatorii care cumpără Produse Google în Franța. Pentru achizițiile din Franța, comerciantul rămâne responsabil în baza garanțiilor legale aplicabile. Citiți Condițiile privind vânzările Google Store la https://store.google.com/intl/fr_fr/about/device-terms/ pentru a afla mai multe despre drepturile pe care le aveți în baza garanției legale.</p>

<p><strong>Pentru achiziții făcute în Italia</strong></p>

<p>În calitate de consumator, în plus față de această Garanție limitată, veți avea dreptul la o garanție statutară acordată consumatorilor conform Secțiunilor 128 până la 135 din Codul Consumatorului italian (Decretul Legislativ nr. 206/2005). Această Garanție limitată nu afectează în niciun fel garanția statutară. Garanția statutară este valabilă timp de doi ani din momentul livrării Produsului Google și poate fi pusă în aplicare în interval de două luni de la descoperirea defectului în cauză.</p>

<p><strong>Pentru achiziții făcute în Belgia</strong></p>

<p>În calitate de consumator, în plus față de această Garanție Limitată, veți avea dreptul la o garanție statutară de doi ani, conform prevederilor privind vânzarea bunurilor de consum ale Codului Civil din Belgia. Această garanție statutară se aplică de la data livrării Produsului Google. Prezenta Garanție limitată se acordă pe lângă și nu afectează garanția statutară.</p>

<p><strong>Pentru achiziții făcute în Țările de Jos</strong></p>

<p>În calitate de consumator, prezenta Garanție limitată se acordă pe lângă și nu afectează drepturile care vă revin conform prevederilor privind vânzarea bunurilor de consum din Cartea 7, Titlul 1 al Codului Civil neerlandez.</p>

<p>În secțiunea „Ce nu acoperă această garanție?”, propoziția „Daunele provocate de lichide anulează prezenta Garanție limitată” va fi ștearsă și înlocuită cu „Dacă Produsul Google suferă daune provocate de lichide, această Garanție limitată nu se va mai aplica și nu veți putea să vă bazați pe prezenta Garanție limitată pentru deteriorări pe care altfel aceasta le-ar acoperi”.</p>

<p><strong>Pentru achiziții făcute în Irlanda</strong></p>

<p>În calitate de consumator, această Garanție limitată se aplică pe lângă drepturile statutare care vă revin în baza legislației privind consumatorii din Irlanda. Conform legislației privind consumatorii din Irlanda, dacă Produsul Google este defect sau nu respectă prevederile contractului de vânzări, puteți avea dreptul la repararea sau înlocuirea Produsului Google pe spezele companiei Google sau puteți avea dreptul la rambursare. Aceste drepturi în temeiul legislației privind consumatorii din Irlanda expiră la șase ani de la data livrării Produsului Google.</p>

<p>G953-00933-16 REV A</p>

 </body>
 </html>