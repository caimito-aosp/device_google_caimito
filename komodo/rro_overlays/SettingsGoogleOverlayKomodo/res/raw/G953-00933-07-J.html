<html>
<h1>Google Beperkte Garantie voor consumentenhardware – VK, EER (behalve Frankrijk) en Zwitserland</h1>
<p>Deze Beperkte Garantie is van toepassing als je een consument bent en je je product van het merk Google ('Google-product') in het Verenigd Koninkrijk (VK), de Europese Economische Ruimte (EER) (behalve Frankrijk) of Zwitserland hebt gekocht.</p>

<p>Deze Beperkte Garantie is een vrijwillige garantie van de fabrikant. De garantie verschaft je rechten los van de bij wet vastgelegde rechten. Deze wettelijke garantierechten worden niet beperkt of verminderd door deze Beperkte Garantie. Dit betekent dat de voordelen van de Beperkte Garantie een aanvulling zijn op, en geen vervanging zijn van je wettelijke rechten. Als je Google-product defect is, heb je mogelijk wettelijke rechten die je kunt uitoefenen tegen het bedrijf dat je het Google-product heeft verkocht, met name voor de reparatie of vervanging van je defecte Google-product of, in sommige gevallen en sommige landen, ook recht op een terugbetaling of een prijsverlaging of het recht om de koopovereenkomst te annuleren en een schadevergoeding of onkostenvergoeding te vorderen.</p>

<p><strong>Wat dekt deze garantie en hoelang duurt deze garantie?</strong> Google garandeert dat het Google-product bij normaal gebruik vrij is van materiaal- en fabricagedefecten zoals beschreven in de gepubliceerde productdocumentatie gedurende twee jaar vanaf de oorspronkelijke aankoopdatum in het VK, de EER (behalve Frankrijk) of Zwitserland ('Beperkte Garantie').</p>

<p><strong>Wat valt niet onder deze garantie?</strong> Deze Beperkte Garantie is alleen geldig en afdwingbaar in het VK, de EER (behalve Frankrijk) en Zwitserland en is alleen van toepassing als je een consument bent en je Google-product hebt gekocht bij Google of de geautoriseerde wederverkopers in het VK, de EER (behalve Frankrijk) of Zwitserland. Deze Beperkte Garantie kan overal in het VK, de EER (behalve Frankrijk) en Zwitserland worden verzilverd. Deze Beperkte Garantie is alleen van toepassing op hardwarecomponenten en niet op softwarecomponenten van het Google-product. Deze Beperkte Garantie is ook niet van toepassing op verbruiksartikelen (zoals batterijen of beschermende coatings) die van nature na verloop van tijd onderhevig zijn aan slijtage, tenzij defecten het gevolg zijn van materiaal- of fabricagefouten, noch op enige cosmetische schade, tenzij defecten het gevolg zijn van materiaal- of fabricagefouten. Deze Beperkte Garantie is niet van toepassing op schade veroorzaakt door: (1) normale slijtage, (2) ongevallen, (3) misbruik (inclusief het niet volgen van gepubliceerde productdocumentatie), (4) nalatigheid, (5) demontage (inclusief openen of pogingen om de buitenbehuizing van het Google-product te openen), (6) wijzigingen, en (7) externe oorzaken zoals, maar niet beperkt tot, vloeistofschade, blootstelling aan scherpe voorwerpen, blootstelling aan buitensporige kracht, afwijkingen in de elektrische stroom die aan het Google-product wordt geleverd en extreme thermische of omgevingscondities. Deze Beperkte Garantie vervalt bij vloeistofschade. Deze Beperkte Garantie garandeert niet dat het gebruik van het Google-product ononderbroken of vrij van fouten zal zijn. Deze Beperkte Garantie is niet van toepassing op Google-producten die door derden zijn gereviseerd, zelfs niet als deze zijn verkocht door een door Google erkende reseller. Voor Google-producten die door derden zijn gereviseerd, heb je mogelijk wettelijke rechten die je kunt uitoefenen tegen de partij die je het Google-product heeft verkocht dat door een derde is gereviseerd.</p>

<p><strong>Wat doet Google? (DIT IS JE ENIGE AANSPRAAK OP GROND VAN DE BEPERKTE GARANTIE.)</strong> Als zich een defect voordoet dat onder deze Beperkte Garantie valt en je je Google-product aan Google retourneert gedurende de tweejarige periode van de Beperkte Garantie, zal Google naar eigen inzicht besluiten om (i) je Google-product te repareren met nieuwe of gereviseerde onderdelen om je een Google-product te bieden dat functioneel gezien ten minste gelijkwaardig is aan een nieuw Google-product, (ii) je Google-product te vervangen door een nieuw of gereviseerd Google-product dat functioneel ten minste gelijkwaardig is aan een nieuw Google-product, of (iii) de teruggave van je Google-product te aanvaarden in ruil voor een terugbetaling van de aankoopprijs die je voor je Google-product hebt betaald. Gedurende de volledige periode van twee jaar van je Beperkte Garantie hoef je niet aan te tonen dat het Google-product defect was bij aflevering (op voorwaarde dat het defect onder deze Beperkte Garantie valt). Als Google je Google-product vervangt of repareert, blijft het vervangen of gerepareerde Google-product gegarandeerd gedurende de resterende tijd van de oorspronkelijke garantieperiode of 90 dagen na de datum van levering van het vervangen of gerepareerde Google-product, afhankelijk van welke periode langer is. Voordat je je Google-product ter reparatie of vervanging verzendt, moet je een afzonderlijke back-up maken van door gebruikers gegenereerde gegevens die mogelijk zijn opgeslagen in je Google-product (als je Google-product dit toestaat). Reparatie of vervanging van je Google-product kan ertoe leiden dat je door gebruikers gegenereerde gegevens verloren gaan. Alle geretourneerde onderdelen waarvoor je een vervanging hebt ontvangen, worden eigendom van Google. Niets in deze Beperkte Garantie vervangt je wettelijke rechten met betrekking tot je Google-product of tast deze anderszins aan.</p>

<p><strong>Wat als mijn Google-product ook schade heeft die niet onder deze Beperkte Garantie valt?</strong> Als je Google-product, naast een defect dat onder deze Beperkte Garantie valt, ook schade heeft die hier niet onder valt (bijvoorbeeld schade veroorzaakt door normale slijtage of door verkeerd gebruik door jou), dan is Google alleen verantwoordelijk voor het in behandeling nemen van het defect dat onder deze Beperkte Garantie valt. In sommige gevallen kan Google worden verhinderd of beperkt in het uitvoeren van de reparatiewerkzaamheden totdat de schade die niet is gedekt ook is gerepareerd. Als je Google-product bijvoorbeeld een gebarsten scherm heeft, kan dit Google verhinderen de reparatiewerkzaamheden uit te voeren tenzij het scherm ook wordt gerepareerd. Als dit gebeurt, kan Google je op de hoogte brengen en je de volgende opties geven: (1) Google repareert de schade die niet door deze Beperkte Garantie is gedekt en brengt de kosten bij jou in rekening (waarbij Google het bedrag van tevoren zal aangeven), of (2) Google retourneert je Google-product aan jou zonder reparatiewerkzaamheden uit te voeren.</p>

<p><strong>Wat als mijn Google-product vloeistofschade heeft?</strong> Als je Google-product vloeistofschade heeft opgelopen, is deze Beperkte Garantie niet meer van toepassing en zal Google geen reparatiewerkzaamheden uitvoeren. Google biedt dan de volgende opties: (1) Google vervangt het Google-product op jouw kosten (Google stelt je van tevoren op de hoogte van het bedrag), of (2) Google retourneert je Google-product aan jou.</p>

<p><strong>Hoe kun je een vordering indienen?</strong> Neem als je een vordering wilt indienen onder deze Beperkte Garantie contact op met het supportteam van Google voor je Google-product op <a href="http://g.co/warrantyclaim" rel="noopener" target="_blank">g.co/warrantyclaim</a>. We hebben je naam en contactgegevens nodig en het serienummer dat op je Google-product staat. Voordat je garantieservice ontvangt, kan Google je vragen om aankoopgegevens te verstrekken, vragen te beantwoorden die helpen bij het diagnosticeren van mogelijke problemen en de procedures van Google te volgen voor het verkrijgen van garantieservice. Raadpleeg voor meer informatie over de manier waarop we met die gegevens omgaan het Privacybeleid op <a href="http://g.co/privacy" rel="noopener" target="_blank">g.co/privacy</a>. Als je deze Beperkte Garantie gebruikt in overeenstemming met de voorwaarden, is Google verantwoordelijk voor de verpakkings- en verzendkosten die samenhangen met het retourneren van het Google-product naar Google vanuit elke locatie in het VK, de EER (behalve Frankrijk) of Zwitserland. Als een vervanging of reparatie wordt geleverd, is Google ook verantwoordelijk voor de verpakkings- en verzendkosten die samenhangen met het verzenden van een vervangend of gerepareerd Google-product naar een locatie in het VK, de EER (behalve Frankrijk) of Zwitserland.</p>

<p><strong>Overige beperkingen:</strong> Geen enkele medewerker of vertegenwoordiger van Google of zijn dochterondernemingen is gemachtigd om enige verandering, verlenging of toevoeging in deze Beperkte Garantie aan te brengen. Als een bepaling van deze Beperkte Garantie illegaal of niet afdwingbaar wordt geacht, blijven de resterende bepalingen van deze Beperkte Garantie onverkort van kracht.</p>

<p>Deze Beperkte Garantie wordt verleend door Google LLC, statutair gevestigd te 1600 Amphitheatre Parkway, Mountain View, CA 94043, VS, en geeft je specifieke contractuele rechten.</p>

<p><strong>Als je je Google-product hebt gekocht in een van de volgende landen, zijn de volgende voorwaarden van toepassing:</strong></p>

<p><strong>Indien gekocht in Frankrijk:</strong></p>

<p>Uw rechten op grond van de hieronder uiteengezette garanties worden niet beperkt door eventuele andere commerciële garantie die Google mogelijk biedt (zoals de Beperkte hardwaregarantie voor Google-consumenten, die niet beschikbaar is in Frankrijk).</p>

<p>Als consument heb je een wettelijke conformiteitsgarantie voor je Google-product en ook een wettelijke garantie voor verborgen gebreken van het Google-product onder de onderstaande voorwaarden.</p>

<p>Bij een conformiteitsgebrek heeft de consument een periode van twee jaar vanaf de leveringsdatum van de goederen. Tijdens deze periode hoeft de consument alleen het bestaan van het conformiteitsgebrek aantonen en niet de datum waarop het gebrek zich voor het eerst voordeed.</p>

<p>Als de koopovereenkomst voorziet in de continue levering van digitale content of een digitale service voor een periode langer dan twee jaar, geldt de wettelijke garantie voor die digitale content of digitale service tijdens de leveringsperiode. De consument hoeft dan alleen het bestaan van het conformiteitsgebrek van de digitale content of service aantonen en niet de datum waarop het gebrek zich voor het eerst voordeed.</p>

<p>Onder de wettelijke conformiteitsgarantie is de handelaar, indien van toepassing, verantwoordelijk voor het leveren van alle updates die noodzakelijk zijn om de conformiteit van de goederen te behouden.</p>

<p>De wettelijke conformiteitsgarantie geeft de consument het recht om de goederen kosteloos en zonder groot ongemak te laten repareren of vervangen binnen dertig dagen van het verzoek.</p>

<p>Als de goederen worden gerepareerd onder de wettelijke conformiteitsgarantie, geniet de consument van een verlenging van zes maanden van de oorspronkelijke garantie. Als de consument vraagt het product te repareren, maar de handelaar het vervangt, wordt de wettelijke conformiteitsgarantie verlengd met een periode van twee jaar vanaf de datum van de vervanging van het product.</p>

<p>De consument kan een prijsvermindering krijgen door de goederen te houden of de overeenkomst beëindigen en een volledige terugbetaling ontvangen na retournering van de goederen, indien:</p>

<p>1° De verkoper weigert de goederen te repareren of vervangen,</p>

<p>2° De reparatie of vervanging van het product plaatsvindt na een periode van dertig dagen,</p>

<p>3° De reparatie of vervanging van de goederen leidt tot groot ongemak voor de consument, vooral als de consument definitief de kosten draagt om de niet-conforme goederen terug te nemen of te verwijderen, of als de consument de installatiekosten van de gerepareerde of vervangen goederen draagt,</p>

<p>4° Het conformiteitsgebrek van de goederen voortduurt, ondanks de mislukte poging van de handelaar om de conformiteit ervan te herstellen.</p>

<p>De consument heeft ook recht op een prijsvermindering of beëindiging van de overeenkomst als het conformiteitsgebrek zo ernstig is dat onmiddellijke prijsvermindering of beëindiging van de overeenkomst gerechtvaardigd is. De consument is dan niet verplicht om vooraf om de reparatie of vervanging van de goederen te vragen.</p>

<p>De consument heeft geen recht op beëindiging van de overeenkomst als het gaat om een klein conformiteitsgebrek.</p>

<p>De resterende garantieperiode wordt opgeschort in elke periode waarin de goederen niet beschikbaar zijn wegens reparatie of vervanging tot de levering van het gerepareerde product.</p>

<p>De bovenvermelde rechten vloeien voort uit de toepassing van artikelen L. 217-1 tot en met L. 217-32 van het Franse Consumentenwetboek.</p>

<p>Een verkoper die te kwader trouw de implementatie van de wettelijke conformiteitsgarantie belemmert is een boete verschuldigd van tot € 300.000, die kan worden vermeerderd met een bedrag tot 10% van de gemiddelde jaarlijkse omzet (artikel L. 241-5 van het Franse Consumentenwetboek).</p>

<p>Wettelijke garantie voor verborgen gebreken<br />
  De consument geniet ook van de wettelijke garantie voor verborgen gebreken, in overeenstemming met artikelen 1641 tot en met 1649 van het Franse Burgerlijk Wetboek, gedurende een periode van twee jaar vanaf het moment waarop het gebrek wordt ontdekt. Deze garantie geeft de consument het recht op een prijsvermindering als het product gehouden wordt en op volledige terugbetaling als het product wordt geretourneerd.</p>

<p>De bovenvermelde Beperkte Garantie is niet van toepassing.</p>

<p>Als je je Google-product rechtstreeks bij Google hebt gekocht:</p>

<p>Voor een claim onder deze wettelijke garanties neem je contact op met het Google-supportteam voor je Google-product via <a href="http://g.co/warrantyclaim" rel="noopener" target="_blank">g.co/warrantyclaim</a>. We hebben je naam, contactgegevens en het serienummer op je Google-product nodig.</p>

<p>Voor een claim onder de conformiteitsgarantie, moet je ook een aankoopbewijs voorleggen.</p>

<p>Als je het Google-product niet rechtstreeks bij Google hebt gekocht:</p>

<p>Je kunt nog steeds een claim indienen bij Google onder de garantie voor verborgen gebreken door contact op te nemen met het Google-supportteam voor je Google-product via <a href="http://g.co/warrantyclaim" rel="noopener" target="_blank">g.co/warrantyclaim</a>. We hebben je naam, contactgegevens en het serienummer op je Google-product nodig.</p>

<p>Bekijk meer informatie over hoe we omgaan met die gegevens in het Privacybeleid op <a href="http://g.co/privacy" rel="noopener" target="_blank">g.co/privacy</a></p>

<p><strong>Indien gekocht in Italië:</strong></p>

<p>Als je een consument bent, heb je naast deze Beperkte Garantie recht op de wettelijke garantie die wordt verleend aan consumenten op grond van de artikelen 128 tot 135 van het Italiaanse Consumentenwetboek (wetsdecreet nr. 206/2005). Deze Beperkte Garantie heeft op geen enkele manier invloed op de wettelijke garantie. De wettelijke garantie heeft een duur van twee jaar vanaf de levering van je Google-product en kan worden uitgeoefend binnen twee maanden na ontdekking van het betreffende defect.</p>

<p><strong>Indien gekocht in België:</strong></p>

<p>Als je een consument bent, heb je naast deze Beperkte Garantie recht op twee jaar wettelijke garantie krachtens de artikelen 1641 tot en met 1649 in het Belgische Burgerlijk Wetboek. Deze wettelijke garantie gaat in op de datum van levering van je Google-product. Deze Beperkte Garantie is een aanvulling op en heeft op geen enkele manier invloed op de wettelijke garantie.</p>

<p><strong>Indien gekocht in Nederland:</strong></p>

<p>Als je een consument bent, is deze Beperkte Garantie een aanvulling op en heeft deze geen invloed op je rechten op grond van de bepalingen betreffende de verkoop van consumptiegoederen in Boek 7, Titel 1 van het Nederlandse Burgerlijk Wetboek.</p>

<p>In het gedeelte Wat valt niet onder deze garantie? wordt de zin ‘Deze Beperkte Garantie vervalt bij vloeistofschade.’ verwijderd en vervangen door ‘Als je Google-product vloeistofschade heeft, is deze Beperkte Garantie niet meer van toepassing en kun je geen beroep doen op deze Beperkte Garantie voor schade die anders onder deze Beperkte Garantie zou vallen.’</p>

<p><strong>Indien gekocht in Ierland:</strong></p>

<p>Als je een consument bent, geldt deze Beperkte Garantie naast en in aanvulling op je wettelijke rechten op grond van de Ierse wetgeving inzake consumentenbescherming. Volgens de Ierse consumentenwetgeving kun je, als je Google-product defect is of niet voldoet aan de voorwaarden van het contract, recht hebben op reparatie of vervanging van het Google-product op kosten van Google, of recht hebben op restitutie. Deze rechten op grond van de Ierse consumentenwetgeving vervallen zes jaar na de datum van levering van je Google-product.</p>

<p>G953-00933-07 REV J</p>
</html>