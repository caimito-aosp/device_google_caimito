<html>
<h1>Google fogyasztói hardverekre vonatkozó korlátozott jótállás – Egyesült Királyság, EGT (Franciaország kivételével) és Svájc</h1>

<p>Ez a Korlátozott jótállás akkor érvényes Önre, ha Ön fogyasztó, és a Google márkajelzéssel ellátott termékét („Google-termék”) az Egyesült Királyságban, az EGT-ben (Franciaország kivételével) vagy Svájcban vásárolta meg.</p>

<p>Ez a Korlátozott jótállás egy önkéntes gyártói garancia. A jogszabály által biztosított jogoktól különálló jogokat biztosít. A jogszabály által biztosított jogokat nem korlátozza vagy csökkenti ez a Korlátozott jótállás. Ez azt jelenti, hogy a Korlátozott jótállás által biztosított előnyök kiegészítik, és nem helyettesítik a jogszabály által biztosított jogokat. Ha a Google-termék hibás, törvény által biztosított joga lehet a hibás Google-termék javításának vagy cseréjének igénylésére, vagy bizonyos esetekben és bizonyos országokban jogosult lehet az ár visszatérítésére vagy csökkentésére, vagy az értékesítési szerződés felmondására és kárpótlási vagy költségtérítési igényre. Ezekkel a jogaival azzal a céggel szemben élhet, amelyiktől megvásárolta a Google-terméket.</p>

<p><strong>Mire terjed ki ez a jótállás, és mennyi ideig érvényes?</strong> A Google szavatolja, hogy a termék dokumentációjában leírt rendeltetésszerű használat mellett az Egyesült Királyságban, az EGT-ben (Franciaország kivételével) vagy Svájcban bárhol megvásárolt Google-termék az eredeti vásárlás dátumától számított két évig hibamentes lesz az anyagok és a gyártás tekintetében („Korlátozott jótállás”).</p>

<p><strong>Mire nem terjed ki ez a jótállás?</strong> Ez a Korlátozott jótállás kizárólag az Egyesült Királyság, az EGT (Franciaország kivételével) és Svájc területén érvényes és érvényesíthető, és csak abban az esetben, ha Ön fogyasztó, és a Google-terméket a Google-tól vagy a Google valamelyik hivatalos viszonteladójától vásárolta meg az Egyesült Királyságban, az EGT-ben (Franciaország kivételével) vagy Svájcban. A Korlátozott jótállás az Egyesült Királyság, az EGT (Franciaország kivételével) és Svájc területén bárhol érvényesíthető. A Korlátozott jótállás csak a Google-termék hardverelemeire vonatkozik (a szoftverelemekre nem). A Korlátozott jótállás emellett nem érvényes a cserélhető alkatrészekre, például az akkumulátorokra és védőburkolatokra, amelyek jellegükből adódóan gyengülnek az idők folyamán, kivéve, ha a hiba anyagi vagy gyártási hiba miatt következett be, valamint nem érvényes a kozmetikai sérülésekre, kivéve, ha a hiba anyagi vagy gyártási hiba miatt következett be. A Korlátozott jótállás nem érvényes a következők által okozott sérülésekre: (1) a rendeltetésszerű használat során bekövetkező elhasználódás, (2) baleset, (3) helytelen használat (ideértve a termék közzétett dokumentációjában foglaltak be nem tartását), (4) hanyagság, (5) szétszerelés (beleértve a Google-termék külső burkolatának felnyitását vagy a felnyitás megkísérlését is), (6) átalakítás és (7) külső okok, például, de nem kizárólagosan folyadék okozta károsodás, éles eszközöknek való kitettség, túlzott erőhatásnak való kitettség, a Google-termék energiaellátásához használt elektromos áramban fellépő rendellenességek, valamint extrém hőmérsékleti vagy környezeti körülmények. A folyadék okozta károsodás érvényteleníti a Korlátozott jótállást. Ez a Korlátozott jótállás nem garantálja a Google-termék megszakítás nélküli vagy hibamentes használatát. A Korlátozott jótállás nem érvényes a harmadik felek által felújított Google-termékekre, még akkor sem, ha a Google hivatalos viszonteladói értékesítették őket. A harmadik felek által felújított Google-termékek esetében törvény által biztosított jogokkal rendelkezhet, amelyeket azzal a féllel szemben érvényesíthet, aki eladta Önnek a harmadik fél által felújított Google-terméket.</p>

<p><strong>Hogyan fog eljárni a Google? (EZ AZ ÖN EGYEDÜLI JOGORVOSLATI LEHETŐSÉGE A KORLÁTOZOTT JÓTÁLLÁS TEKINTETÉBEN.)</strong> Ha valamilyen, a Korlátozott jótállás által lefedett meghibásodás lép fel, és a Korlátozott jótállás kétéves időszaka alatt visszaküldi a Google-terméket a Google-nak, akkor a Google saját belátása szerint dönthet úgy, hogy (i) megjavítja a Google-terméket új vagy felújított alkatrészekkel, hogy olyan Google-terméket biztosítson Önnek, amely funkcionalitásában legalább egyenértékű egy új Google-termékkel; (ii) kicseréli az Ön Google-termékét egy új vagy felújított Google-termékre, amely funkcionalitásában legalább egyenértékű egy új Google-termékkel; vagy (iii) elfogadja az Ön Google-termékének visszaküldését a Google-termékért fizetett vásárlási ár visszatérítése ellenében. A Korlátozott jótállás teljes kétéves időszaka alatt nem kell bizonyítania, hogy a Google-termék már a kiszállításkor hibás volt (amennyiben a hiba a Korlátozott jótállás hatálya alá tartozik). Ha a Google kicseréli vagy megjavítja az Ön Google-termékét, a cserélt vagy javított Google-termékre továbbra is érvényes lesz a jótállás az eredeti jótállási időszak hátralévő részében vagy a kicserélt vagy megjavított Google-termék átvételének dátumától számított 90 napig, amelyik időszak hosszabb. Mielőtt elküldené a Google-termékét javításra vagy cserére, készítsen külön biztonsági másolatot (amennyiben a Google-termék lehetővé teszi) azokról a felhasználó által generált adatokról, amelyeket adott esetben a Google-terméken tárol. A Google-termék javítása vagy cseréje a felhasználó által generált adatok elvesztésével járhat. Minden visszaküldött alkatrész, amely helyett cserealkatrészt kapott, a Google tulajdonává válik. A jelen Korlátozott jótállás nem csökkenti, vagy befolyásolja más módon az Ön törvény által biztosított jogait a Google-termékkel kapcsolatban.</p>

<p><strong>Mi van akkor, ha a Google-termékemnek olyan sérülése is van, amelyre nem terjed ki a Korlátozott jótállás?</strong> Ha a jelen Korlátozott jótállás által lefedett hiba mellett Google-terméke olyan sérüléssel is rendelkezik, amelyre nem terjed ki a Korlátozott jótállás (például a rendeltetésszerű használat során bekövetkező elhasználódás vagy az Ön általi helytelen használat), akkor a Google csak a Korlátozott jótállás által biztosított hiba megoldásáért felelős. Bizonyos körülmények között előfordulhat, hogy a Google addig nem vagy csak korlátozottan tudja elvégezni a javítási munkát, amíg a Korlátozott jótállás által nem lefedett károsodás javításra nem kerül. Ha például a Google-termék képernyője betört, ez a károsodás megakadályozhatja, hogy a Google elvégezze a javítást, amíg a képernyőt ki nem javítják. Ilyen esetben a Google értesítheti Önt, és felkínálhatja a következő lehetőségeket: (1) a Google az Ön költségén kijavítja a Korlátozott jótállás által nem biztosított sérülést (és a Google előre tájékoztatja Önt az összegről); vagy (2) a Google visszaküldi Önnek a Google-terméket, anélkül hogy bármilyen javítást végezne rajta.</p>

<p><strong>Mi van akkor, ha a Google-termékemet folyadék okozta károsodás éri?</strong> Ha Google-termékét folyadék károsította, a Korlátozott jótállás elveszti érvényességét, és a Google nem végez el semmilyen javítási munkát. A Google a következő lehetőségeket fogja felkínálni Önnek: (1) kicseréli a Google-terméket az Ön költségén (és a Google előre tájékoztatja Önt az összegről); vagy (2) a Google visszaküldi Önnek a Google-terméket.</p>

<p><strong>Hogyan lehetséges az igény érvényesítése?</strong> Ha érvényesíteni szeretne egy igényt a Korlátozott jótállás alapján, vegye fel a kapcsolatot a Google-nak az adott Google-termékkel foglalkozó ügyfélszolgálati csapatával a g.co/warrantyclaim webhelyen. Szükségünk lesz a nevére, elérhetőségére és a Google-terméken található sorozatszámra. Mielőtt igénybe vehetné a garanciális szolgáltatást, a Google megkérheti Önt, hogy mutassa be a vásárlást igazoló dokumentumot, válaszoljon olyan kérdésekre, amelyek segítenek a potenciális problémák azonosításában, és kövesse a Google-nak a garanciális szolgáltatás igénybevételére vonatkozó eljárásait. A következő Adatvédelmi nyilatkozatban talál további információt az adatok kezeléséről: g.co/privacy. Ha a feltételeknek megfelelően veszi igénybe a Korlátozott jótállást, a Google lesz felelős a Google-terméknek az Egyesült Királyság, az EGT (Franciaország kivételével) vagy Svájc területéről a Google-nak történő visszaküldésével kapcsolatos csomagolási és szállítási költségekért. Ezenkívül csere vagy javítás esetén a Google lesz felelős a kicserélt vagy megjavított Google-termékkel kapcsolatos csomagolási és szállítási költségekért, amelyek az Egyesült Királyság, az EGT (Franciaország kivételével) vagy Svájc területére történő kiszállítás vonatkozásában merülnek fel.</p>

<p><strong>Egyéb korlátozások:</strong> Sem a Google dolgozói vagy képviselői, sem leányvállalatai vagy külső felek nem rendelkeznek jogosultsággal a Korlátozott jótállás módosítására, kiterjesztésére vagy kibővítésére. Ha a Korlátozott jótállás bármely feltétele jogellenesnek vagy végrehajthatatlannak bizonyul, a jelen Korlátozott jótállás többi feltétele továbbra is érvényes és hatályos marad.</p>

<p>A Korlátozott jótállást a Google LLC nyújtja, amelynek bejegyzett címe 1600 Amphitheatre Parkway, Mountain View, CA, 94043, USA, és a Korlátozott jótállás meghatározott jogokat biztosít Önnek.</p>

<p><strong>Ha a Google-terméket a következő országok valamelyikében vásárolta meg, akkor a következő feltételek érvényesek:</strong></p>

<p><strong>Franciaországban történő vásárlás esetén:</strong></p>

<p>Google fogyasztói hardverekre vonatkozó korlátozott jótállás nem alkalmazható a Franciaországban Google-terméket vásárló fogyasztókra. A Franciaországban végrehajtott vásárlások esetében az eladó felelős a vonatkozó jogszabályon alapuló jótállásért. Ha többet szeretne megtudni a jogszabályon alapuló jótállás által biztosított jogairól, olvassa el a Google Store értékesítési feltételeit a következő címen: https://store.google.com/intl/fr_fr/about/device-terms/.</p>

<p><strong>Olaszországban történő vásárlás esetén:</strong></p>

<p>Ha Ön fogyasztó, akkor a jelen Korlátozott jótálláson felül jogosult az olasz fogyasztóvédelmi törvény (206/2005. számú törvényerejű rendelet) 128–135. szakaszai által a vásárlók számára biztosított jogszabály szerinti szavatosságra. A jelen Korlátozott jótállás semmilyen módon nem befolyásolja a jogszabály szerinti szavatosságot. A jogszabály szerinti szavatosság a Google-termék átvételétől számított két évig érvényes, és a benne foglalt jogokat a hiba észlelését követő két hónapon belül lehet érvényesíteni.</p>

<p><strong>Belgiumban történő vásárlás esetén:</strong></p>

<p>Ha Ön fogyasztó, akkor a jelen Korlátozott jótállás mellett kétéves jogszabály szerinti szavatosságra is jogosult a belga polgári törvénykönyv fogyasztói árucikkek értékesítésére vonatkozó rendelkezései alapján. Ez a jogszabály szerinti szavatosság a Google-termék átvételének dátumán lép érvénybe. A Korlátozott jótállás kiegészíti, de más módon nem érinti a jogszabály szerinti szavatosságot.</p>

<p><strong>Hollandiában történő vásárlás esetén:</strong></p>

<p>Ha Ön fogyasztó, akkor a jelen Korlátozott jótállás kiegészíti, de más módon nem érinti a holland polgári törvénykönyv 7. könyvének 1. címében foglalt rendelkezések alapján a fogyasztói cikkek értékesítésével kapcsolatban fennálló jogait.</p>

<p>A „Mire nem terjed ki ez a jótállás?” szakaszban „A folyadék okozta károsodás érvényteleníti a Korlátozott jótállást” szöveg törölve lesz, és helyére a következő szöveg kerül: „Ha Google-terméke folyadék okozta károsodást szenved, a Korlátozott jótállás többé nem lesz érvényes, és nem fog tudni a Korlátozott jótállásra támaszkodni semmilyen olyan kár esetében, amelyre máskülönben kiterjedne a Korlátozott jótállás”.</p>

<p><strong>Írországban történő vásárlás esetén:</strong></p>

<p>Ha Ön fogyasztó, a jelen Korlátozott jótállás az ír fogyasztóvédelmi törvény értelmében fennálló törvényes jogai mellett és azok kiegészítéseként funkcionál. Az ír fogyasztóvédelmi törvény értelmében, ha Google-terméke hibás vagy nem felel meg az értékesítési szerződés feltételeinek, akkor jogosult lehet a Google-termék megjavíttatására vagy cseréjére a Google költségén, vagy jogosult lehet visszatérítésre. Az ír fogyasztóvédelmi törvény által biztosított ezen jogok a Google-termék átvételétől számított hat év múlva járnak le.</p>

<p>G953-00933-17 REV A</p>
</html>