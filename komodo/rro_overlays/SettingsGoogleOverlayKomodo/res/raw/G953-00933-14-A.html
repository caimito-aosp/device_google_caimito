<html>
<body>

<h1>„Google“ vartotojų aparatinės įrangos ribota garantija – JK, EEE (išskyrus Prancūziją) ir Šveicarija</h1>

<p>Ši ribota garantija taikoma, jei esate vartotojas ir įsigijote „Google“ prekių ženklo produktą („Google“ produktą) JK, EEE (išskyrus Prancūziją) arba Šveicarijoje.</p>

<p>Ši ribota garantija yra savanoriškai gamintojo suteikiama garantija. Ji suteikia papildomas teises greta tų, kurias jums užtikrina įstatyminė teisė. Ši ribota garantija neapriboja ir nesumažina įstatymais nustatytų teisių. Tai reiškia, kad ribotos garantijos suteikiamos privilegijos ne pakeičia, o papildo įstatymais nustatytas teises. Jei „Google“ produktas yra nekokybiškas, galite pasinaudoti įstatymų suteiktomis teisėmis ir kreiptis į „Google“ produktą pardavusią įmonę, visų pirma dėl nekokybiško „Google“ produkto remonto arba pakeitimo, arba kai kuriais atvejais ir kai kuriose šalyse, dėl pinigų grąžinimo, kainos sumažinimo ar teisės nutraukti pirkimo pardavimo sutartį ir pareikšti pretenziją atlyginti nuostolius ar išlaidas.</p>

<p><strong>Ką apima ši garantija ir kiek laiko ji galioja?</strong> „Google“ garantuoja, kad „Google“ produktas neturės medžiagų ir pagaminimo defektų, jei produktas bus naudojamas įprastai, kaip aprašoma skelbiamuose produkto dokumentuose, dvejus metus nuo pirminės įsigijimo datos, įsigijus produktą JK, EEE (išskyrus Prancūziją) arba Šveicarijoje („Ribota garantija“).</p>

<p><strong>Kam ši garantija netaikoma?</strong> Ši ribota garantija galioja ir yra įgyvendinama tik JK, EEE (išskyrus Prancūziją) ir Šveicarijoje, ir taikoma tik tuo atveju, jei esate vartotojas ir įsigijote „Google“ produktą iš „Google“ arba jos įgaliotų perpardavėjų JK, EEE (išskyrus Prancūziją) arba Šveicarijoje. Šia ribota garantija galima pasinaudoti bet kur JK, EEE (išskyrus Prancūziją) ir Šveicarijoje. Ši ribota garantija taikoma tik „Google“ produkto aparatinės įrangos komponentams (netaikoma programinės įrangos elementams). Ši ribota garantija taip pat netaikoma eksploatacinėms dalims, pavyzdžiui, akumuliatoriams arba apsauginėms dangoms, kurių ypatybės bėgant laikui prastėja, išskyrus tuos atvejus, kai gedimas atsiranda dėl nekokybiškų medžiagų ar gamybos defekto, taip pat bet kokiems kosmetiniams pažeidimams, išskyrus atvejus, kai gedimas atsiranda dėl nekokybiškų medžiagų ar gamybos defekto. Ši ribota garantija netaikoma žalai, kuri atsiranda dėl: (1) įprasto susidėvėjimo; (2) nelaimingų atsitikimų; (3) netinkamo naudojimo (įskaitant paskelbtos gaminio dokumentacijos reikalavimų nesilaikymą); (4) aplaidumo; (5) ardymo (įskaitant „Google“ produkto išorinio korpuso atidarymą ar bandymą jį atidaryti); (6) pakeitimų; ir (7) išorinių priežasčių, įskaitant (bet neapsiribojant) skysčių padarytus pažeidimus, aštrių daiktų padarytą žalą, pernelyg didelės jėgos naudojimą, „Google“ produktui tiekiamos elektros srovės anomalijas ir ekstremalias šilumines arba aplinkos sąlygas. Skysčių padaryta žala panaikina šią ribotą garantiją. Ši ribota garantija neužtikrina, kad naudojamas „Google“ produktas veiks be klaidų ar nepertraukiamai. Ši ribota garantija netaikoma trečiųjų šalių atnaujintiems „Google“ produktams, net jei juos parduoda „Google“ įgaliotas perpardavėjas. Trečiųjų šalių atnaujintiems „Google“ produktams gali būti taikomos įstatymų nustatytos teisės, kuriomis pasinaudoję galite pareikšti pretenziją šaliai, pardavusiai trečiosios šalies atnaujintą „Google“ produktą.</p>

<p><strong>Ką darys „Google“? (TAI JŪSŲ IŠSKIRTINIS TEISIŲ GYNIMO BŪDAS TAIKANT RIBOTĄ GARANTIJĄ.)</strong> Jei atsiranda defektas, kuriam taikoma ši ribota garantija, ir jūs grąžinate „Google“ produktą „Google“ nesibaigus dviejų metų ribotos garantijos laikotarpiui, „Google“ savo nuožiūra nuspręs: (i) taisyti „Google“ produktą panaudojant naujas arba atnaujintas dalis, kad gautumėte „Google“ produktą, bent jau funkciškai prilygstantį naujam „Google“ produktui; (ii) pakeisti „Google“ produktą nauju arba atnaujintu „Google“ produktu, bent jau funkciškai prilygstančiu naujam „Google“ produktui; arba (iii) priimti „Google“ produkto grąžinimą ir grąžinti pirkimo metu už „Google“ produktą sumokėtas lėšas. Visą dvejų metų ribotos garantijos galiojimo laikotarpį jums nereikia įrodyti, kad „Google“ produktas pristatymo metu buvo su defektais (jei defektams taikoma ši ribota garantija). Jei „Google“ pakeičia arba suremontuoja „Google“ produktą, pakeistam arba suremontuotam „Google“ produktui toliau galioja likusi pradinio garantijos laikotarpio garantija, arba 90 dienų garantija nuo pakeisto arba suremontuoto „Google“ produkto pristatymo dienos, atsižvelgiant į tai, kuris laikotarpis yra ilgesnis. Prieš išsiųsdami „Google“ produktą taisyti ar keisti, turėtumėte sukurti atskirą atsarginę naudotojo sukurtų duomenų, kurie gali būti saugomi jūsų „Google“ produkte, kopiją (jei „Google“ produktas leidžia tai padaryti). Dėl „Google“ produkto taisymo ar keitimo naudotojo sukurti duomenys gali būti prarasti. Visos grąžintos ir pakeistos dalys tampa „Google“ nuosavybe. Jokia šios ribotos garantijos nuostata nesumažina ar kitaip nepaveikia jūsų įstatymų nustatytų teisių, susijusių su „Google“ produktu.</p>

<p><strong>Ką daryti, jei „Google“ produktas turi pažeidimą, kuriam ši ribota garantija netaikoma?</strong> Jei be defekto, kuriam taikoma ši ribota garantija, „Google“ produktas turi pažeidimą, kuriam garantija netaikoma (pavyzdžiui, dėl įprasto nusidėvėjimo ar netinkamo naudojimo), „Google“ atsako tik už defekto, kuriam taikoma ši ribota garantija, pašalinimą. Esant tam tikroms aplinkybėms „Google“ gali būti neleidžiama arba ribojama galimybė atlikti remonto darbus, kol nebus pašalinta žala, kuriai garantija nėra taikoma. Pavyzdžiui, jei jūsų „Google“ produkto ekranas yra įtrūkęs, „Google“ gali neleisti atlikti remonto darbų, jei ekranas taip pat nebus tvarkomas. Jei taip atsitiktų, „Google“ gali jums apie tai pranešti ir pasiūlyti toliau nurodytas parinktis: (1) „Google“ jūsų sąskaita sutvarkys žalą, kuriai netaikoma ši ribota garantija („Google“ iš anksto nurodys sumą); arba (2) „Google“ grąžins jums „Google“ produktą neatlikdama jokių remonto darbų.</p>

<p><strong>Ką daryti, jei „Google“ produktą pažeidė skystis?</strong> Jei „Google“ produktas buvo pažeistas skysčiu, ši ribota garantija nebetaikoma ir „Google“ neatliks jokių remonto darbų. „Google“ pateiks toliau nurodytas parinktis: (1) „Google“ pakeis produktą jūsų sąskaita („Google“ iš anksto nurodys sumą) arba (2) „Google“ grąžins jums jūsų „Google“ gaminį.</p>

<p><strong>Kaip pareikšti pretenziją?</strong> Norėdami pareikšti pretenziją pagal šią ribotą garantiją, kreipkitės į „Google“ produkto „Google“ palaikymo komandą adresu g.co/warrantyclaim. Mums reikės jūsų vardo, pavardės, kontaktinės informacijos ir „Google“ produkto serijos numerio. Prieš pasinaudojant garantiniu aptarnavimu „Google“ gali pareikalauti pateikti pirkimo įrodomuosius dokumentus, atsakyti į klausimus, skirtus galimoms problemoms padėti diagnozuoti, ir vadovautis „Google“ nustatyta garantinio aptarnavimo gavimo tvarka. Daugiau informacijos apie tai, kaip tvarkome šiuos duomenis, rasite šioje privatumo politikoje: g.co/privacy. Jei šia ribota garantija naudositės vadovaudamiesi nustatytomis sąlygomis, „Google“ bus atsakinga už pakavimo ir siuntimo išlaidas, susijusias su „Google“ produkto grąžinimu „Google“ iš bet kurios JK, EEE (išskyrus Prancūziją) ar Šveicarijos vietos. Jei „Google“ produktas keičiamas arba taisomas, „Google“ bus atsakinga už pakavimo ir siuntimo išlaidas, susijusias su pakaitinio arba pataisyto „Google“ produkto siuntimu į JK, EEE (išskyrus Prancūziją) arba Šveicariją.</p>

<p><strong>Kiti apribojimai.</strong> Joks „Google“ bendrovės, jos filialų ar trečiųjų šalių darbuotojas arba atstovas nėra įgaliotas keisti, pratęsti ar papildyti šią ribotą garantiją. Jei kuri nors šios ribotos garantijos sąlyga yra laikoma neteisėta ar neginama teismine tvarka, likusios šios ribotos garantijos sąlygos ir toliau visiškai galioja.</p>

<p>Šią ribotą garantiją suteikia „Google LLC“, kurios registruotasis adresas yra 1600 Amphitheatre Parkway, Mountain View, CA, 94043, JAV, ir ji suteikia jums tam tikras juridines teises.</p>

<p><strong>Jei „Google“ produktą įsigijote bet kurioje iš toliau nurodytų šalių, taikomos toliau nurodytos sąlygos.</strong></p>

<p><strong>Jei įsigijote Prancūzijoje.</strong></p>

<p>„Google“ vartotojų aparatinės įrangos ribota garantija netaikoma vartotojams, kurie „Google“ produktą įsigyja Prancūzijoje. Perkant Prancūzijoje, pardavėjas laikomas atsakingu vadovaujantis galiojančiomis teisinėmis garantijomis. „Google“ pardavimo parduotuvėje sąlygas skaitykite adresu: https://store.google.com/intl/fr_fr/about/device-terms/, jei reikia daugiau informacijos apie teisinę garantiją.</p>

<p><strong>Jei įsigijote Italijoje.</strong></p>

<p>Jei esate vartotojas, be šios ribotos garantijos turite teisę į įstatyminę garantiją, suteikiamą vartotojams vadovaujantis Italijos vartotojų kodekso (teisės akto dekretas Nr. 206/2005) 128–135 straipsniais. Ši ribota garantija neturi jokios įtakos įstatyminei garantijai. Įstatyminė garantija galioja dvejus metus nuo „Google“ produkto pristatymo ir ja galima pasinaudoti per du mėnesius nuo atitinkamo defekto nustatymo.</p>

<p><strong>Jei įsigijote Belgijoje.</strong></p>

<p>Jei esate vartotojas, vadovaujantis Belgijos civilinio kodekso vartojimo prekių pardavimo nuostatomis, be šios ribotos garantijos jums suteikiama dvejų metų įstatyminė garantija. Ši įstatyminė garantija pradeda galioti „Google“ produkto pristatymo dieną. Ši ribota garantija yra papildoma ir neturi įtakos įstatyminei garantijai.</p>

<p><strong>Jei įsigijote Nyderlanduose.</strong></p>

<p>Jei esate vartotojas, ši ribota garantija papildo ir neturi įtakos jūsų teisėms vadovaujantis Nyderlandų civilinio kodekso 7 knygos 1 antraštinės dalies nuostatomis dėl vartojimo prekių pardavimo.</p>

<p>Skyriuje „Kam netaikoma ši garantija?“ frazė „Skysčių sukelti pažeidimai panaikina šią ribotą garantiją“ bus išbraukta ir pakeista fraze „Jei „Google“ produkto pažeidimai atsirado dėl skysčių, ši ribota garantija nebegalios ir jūs negalėsite remtis šia ribota garantija kreipdamiesi dėl bet kokių pažeidimų, kuriems kitu atveju būtų taikoma ši ribota garantija“.</p>

<p><strong>Jei įsigijote Airijoje.</strong></p>

<p>Jei esate vartotojas, vadovaujantis Airijos vartotojų įstatymu ši ribota garantija galioja kartu ir papildo įstatymų suteiktas teises. Vadovaujantis Airijos vartotojų teise, jei „Google“ produktas yra nekokybiškas arba neatitinka pirkimo pardavimo sutarties, jūs turite teisę reikalauti, kad „Google“ produktas būtų sutaisytas arba pakeistas „Google“ sąskaita, arba galite susigrąžinti pinigus. Šios Airijos vartotojų teisės galioja šešerius metus nuo „Google“ produkto pristatymo dienos.</p>

<p>G953-00933-14 REV A</p>

</body>
<html>