<html>
<h1>Obmedzená spotrebiteľská záruka spoločnosti Google na hardvér – Spojené kráľovstvo, EHP (okrem Francúzska) a Švajčiarsko</h1>

<p>Táto obmedzená záruka platí pre spotrebiteľov, ktorí si zakúpili výrobok značky Google („Výrobok spoločnosti Google“) v Spojenom kráľovstve, EHP (okrem Francúzska) alebo Švajčiarsku.</p>

<p>Túto obmedzenú záruku poskytuje dobrovoľne výrobca. Poskytuje práva oddelene od tých, ktoré vyplývajú zo zákonného práva. Táto obmedzená záruka dané zákonné práva neobmedzuje ani neredukuje. Znamená to, že poskytuje výhody, ktoré ich dopĺňajú, nie nahrádzajú. Ak je Výrobok spoločnosti Google chybný, môžete mať zákonné práva, na základe ktorých si môžete uplatniť nárok voči spoločnosti, ktorá vám ho predala, a to konkrétne na výmenu alebo opravu chybného Výrobku spoločnosti Google. Prípadne môžete mať v niektorých prípadoch a krajinách nárok na vrátenie peňazí či zníženie ceny alebo právo zrušiť predajnú zmluvu a nárokovať si kompenzáciu škôd či výdavkov.</p>

<p><strong>Na čo sa vzťahuje táto záruka a ako dlho platí?</strong> Spoločnosť Google zaručuje, že Výrobok spoločnosti Google (vrátane všetkého príslušenstva, ktoré je s ním v balení) bude pri normálnom používaní bez chýb v materiáloch a spracovaní počas dvoch rokov od dátumu zakúpenia kdekoľvek v Spojenom kráľovstve, EHP (okrem Francúzska) alebo Švajčiarsku („Obmedzená záruka“) tak, ako je to opísané v jeho súvisiacej zverejnenej dokumentácii.</p>

<p><strong>Na čo sa táto záruka nevzťahuje?</strong> Táto Obmedzená záruka je platná a vynútiteľná iba v Spojenom kráľovstve, EHP (okrem Francúzska) a Švajčiarsku a bude sa na váš prípad vzťahovať iba vtedy, keď ste spotrebiteľ, ktorý si zakúpil Výrobok spoločnosti Google od spoločnosti Google alebo jej autorizovaných predajcov v Spojenom kráľovstve, EHP (okrem Francúzska) či Švajčiarsku. Je uplatniteľná kdekoľvek v Spojenom kráľovstve, EHP (okrem Francúzska) a Švajčiarsku. Vzťahuje sa iba na hardvérové komponenty (a nie na softvérové prvky) daného Výrobku spoločnosti Google. Okrem toho sa nevzťahuje na žiadne spotrebné časti (ako sú batérie alebo ochranné povrchy, ktorých funkčnosť sa vzhľadom na ich charakteristiku časom znižuje), pokiaľ zlyhanie nenastalo pre chybu materiálu či spracovania, ale ani na žiadne povrchové poškodenie, pokiaľ zlyhanie nenastalo pre chybu materiálu či spracovania. Nevzťahuje sa na poškodenie spôsobené (1) bežným opotrebením, (2) nehodami, (3) nesprávnym použitím (vrátane nedodržania zverejnenej dokumentácie k výrobku), (4) zanedbaním, (5) demontážou (vrátane otvorenia alebo pokusu o otvorenie vonkajšieho krytu Výrobku spoločnosti Google), (6) úpravami a (7) externými príčinami, ako sú okrem iných tieto: poškodenie kvapalinou, kontakt s ostrými predmetmi, vystavenie neprimeranej sile, anomálie v elektrickom prúde, ktorým je daný Výrobok spoločnosti Google napájaný, a extrémne teplotné alebo environmentálne podmienky. Táto Obmedzená záruka sa nevzťahuje na poškodenie kvapalinou. Nezaručuje bezchybné používanie daného Výrobku spoločnosti Google ani to, že nedôjde k prerušeniu používania. Nevzťahuje sa na Výrobky spoločnosti Google repasované tretími stranami, a to dokonca ani vtedy, keď boli predané predajcom autorizovaným spoločnosťou Google. V prípade Výrobkov spoločnosti Google repasovaných tretími stranami môžete mať zákonné práva, ktoré si môžete uplatniť voči strane, ktorá vám daný Výrobok spoločnosti Google repasovaný treťou stranou predala.</p>

<p><strong>Čo urobí spoločnosť Google? (TOTO JE JEDINÁ NÁPRAVA V RÁMCI TEJTO OBMEDZENEJ ZÁRUKY.)</strong> Ak vznikne chyba, na ktorú sa vzťahuje táto Obmedzená záruka, a Výrobok spoločnosti Google vrátite spoločnosti Google v rámci dvojročného obdobia Obmedzenej záruky, spoločnosť Google sa na základe vlastného uváženia rozhodne, či (i) opraví váš Výrobok spoločnosti Google pomocou nových alebo repasovaných častí, aby vám poskytla Výrobok spoločnosti Google, ktorého funkčnosť je približne rovnaká ako v prípade nového, (ii) nahradí váš Výrobok spoločnosti Google novým alebo repasovaným Výrobkom spoločnosti Google, ktorého funkčnosť je približne rovnaká ako v prípade nového, alebo (iii) akceptuje vrátenie vášho Výrobku spoločnosti Google a vráti vám nákupnú cenu, ktorú ste zaň zaplatili. Počas celého dvojročného obdobia Obmedzenej záruky nemusíte preukazovať, že Výrobok spoločnosti Google bol chybný už pri doručení (za predpokladu, že táto Obmedzená záruka sa na príslušnú chybu vzťahuje). Ak spoločnosť Google nahradí alebo opraví váš Výrobok spoločnosti Google, na náhradný alebo opravený Výrobok spoločnosti Google sa naďalej vzťahuje záruka po zvyšok pôvodného záručného obdobia alebo 90 dní od dátumu doručenia náhradného či opraveného Výrobku spoločnosti Google podľa toho, ktoré obdobie je dlhšie. Než Výrobok spoločnosti Google odošlete na opravu alebo výmenu, mali by ste si vytvoriť samostatnú zálohu všetkých údajov vytvorených používateľmi, ktoré v ňom môžu byť uložené (ak vám to Výrobok spoločnosti Google umožňuje). Oprava alebo výmena vášho Výrobku spoločnosti Google môže spôsobiť stratu vašich údajov vytvorených používateľmi. Všetky vrátené časti, za ktoré ste dostali náhradu, sa stanú vlastníctvom spoločnosti Google. Žiadne ustanovenie tejto Obmedzenej záruky neobmedzí ani inak neovplyvní vaše zákonné práva v súvislosti s Výrobkom spoločnosti Google.</p>

<p><strong>Čo ak má môj Výrobok spoločnosti Google aj také poškodenie, na ktoré sa táto Obmedzená záruka nevzťahuje?</strong> Ak má váš Výrobok spoločnosti Google okrem chyby, na ktorú sa vzťahuje táto Obmedzená záruka, aj také poškodenie, na ktoré sa nevzťahuje (napríklad vami spôsobené poškodenie bežným opotrebením alebo nesprávnym použitím), spoločnosť Google zodpovedá v rámci tejto Obmedzenej záruky len za vyriešenie chyby, na ktorú sa táto Obmedzená záruka vzťahuje. Za určitých okolností sa môže stať, že spoločnosť Google nebude môcť opravárske práce vykonať, kým nebude opravené to poškodenie, na ktoré sa záruka nevzťahuje, alebo jej v tom bude toto poškodenie brániť. Napríklad keď má váš Výrobok spoločnosti Google prasknutú obrazovku, môže to zabrániť spoločnosti Google vykonať opravné práce, dokým nebude opravená aj obrazovka. Ak nastane tento prípad, spoločnosť Google vás na to môže upozorniť a poskytnúť vám možnosť, že buď (1) poškodenie, na ktoré sa táto Obmedzená záruka nevzťahuje, opraví na vaše náklady (a sumu vám oznámi vopred), alebo (2) nevykoná žiadne opravárske práce a Výrobok spoločnosti Google vám vráti.</p>

<p><strong>Čo ak bol môj Výrobok spoločnosti Google poškodený kvapalinou?</strong> Ak bol váš Výrobok spoločnosti Google poškodený kvapalinou, táto Obmedzená záruka prestane platiť a spoločnosť Google nevykoná žiadne opravárske práce. Spoločnosť Google vám poskytne možnosť, že buď váš Výrobok spoločnosti Google (1) nahradí na vaše náklady (a sumu vám oznámi vopred), alebo (2) vám ho vráti.</p>

<p><strong>Ako uplatniť nárok?</strong> Ak chcete uplatniť nárok na základe tejto Obmedzenej záruky, kontaktujte tím Podpory Google pre váš Výrobok spoločnosti Google na adrese g.co/warrantyclaim. Budeme potrebovať vaše meno, kontaktné údaje a sériové číslo vášho Výrobku spoločnosti Google. Než spoločnosť Google poskytne záručný servis, môže vyžadovať, aby ste poskytli podrobnosti nákupného dokladu, zodpovedali otázky určené na pomoc s diagnostikou potenciálnych problémov a dodržali postupy získania záručného servisu od spoločnosti Google. Ďalšie informácie o tom, ako spracúvame dané údaje, si môžete prečítať v pravidlách ochrany súkromia na adrese g.co/privacy. Ak použijete túto Obmedzenú záruku v súlade s jej zmluvnými podmienkami, spoločnosť Google bude zodpovedať za dopravné a balné spojené s vrátením Výrobku spoločnosti Google do spoločnosti Google z akéhokoľvek miesta v Spojenom kráľovstve, EHP (okrem Francúzska) alebo Švajčiarsku. V prípade poskytnutia náhrady alebo opravy bude spoločnosť Google zodpovedať aj za dopravné a balné spojené s odoslaním náhradného či opraveného Výrobku spoločnosti Google na akékoľvek miesto v Spojenom kráľovstve, EHP (okrem Francúzska) alebo Švajčiarsku. V prípade nesplnenia podmienok na uplatnenie nároku na poskytnutie náhrady alebo opravy zodpovedáte za dopravné a balné spojené s vrátením Výrobku spoločnosti Google vy (sumu vám oznámi spoločnosť Google vopred).</p>

<p><strong>Ďalšie obmedzenia:</strong> Žiadny zamestnanec či zástupca spoločnosti Google ani jej spriaznené subjekty či akákoľvek tretia strana nemajú oprávnenie upravovať alebo rozširovať túto Obmedzenú záruku, ale ani do nej nič pridávať. Ak sa preukáže, že sú akékoľvek podmienky tejto Obmedzenej záruky nezákonné alebo nevymožiteľné, zvyšné podmienky tejto Obmedzenej záruky zostanú naďalej platné a účinné.</p>

<p>Túto Obmedzenú záruku, ktorá vám udeľuje špecifické zákonné práva, poskytuje spoločnosť Google LLC s registrovanou adresou 1600 Amphitheatre Parkway, Mountain View, CA, 94043, USA.</p>

<p><strong>Ak ste si zakúpili Výrobok spoločnosti Google v niektorej z nasledujúcich krajín, platia nasledujúce zmluvné podmienky:</strong></p>

<p><strong>Keď bol výrobok zakúpený vo Francúzsku:</strong></p>

<p>Obmedzenú spotrebiteľskú záruku spoločnosti Google na hardvér nemôžu využiť spotrebitelia, ktorí si kúpia Výrobok spoločnosti Google vo Francúzsku. V prípade nákupov vo Francúzsku nesie na základe príslušných právnych záruk zodpovednosť predajca. Prečítajte si zmluvné podmienky predaja v obchode Google Store na adrese https://store.google.com/intl/fr_fr/about/device-terms/, kde zistíte viac o svojich právach vyplývajúcich z právnych záruk.</p>

<p><strong>Keď bol výrobok zakúpený v Taliansku:</strong></p>

<p>Ak ste spotrebiteľ, okrem tejto Obmedzenej záruky budete mať nárok využiť zákonné záruky pre spotrebiteľov vyplývajúce z oddielov 128 až 135 talianskeho spotrebiteľského zákonníka (legislatívny dekrét č. 206/2005). Táto Obmedzená záruka nijako neovplyvňuje zákonné záruky. Zákonné záruky platia dva roky od doručenia Výrobku spoločnosti Google a môžete ich uplatniť do dvoch mesiacov od zistenia relevantnej chyby.</p>

<p><strong>Keď bol výrobok zakúpený v Belgicku:</strong></p>

<p>Ak ste spotrebiteľ, okrem tejto Obmedzenej záruky budete mať nárok využiť dvojročnú zákonnú záruku vyplývajúcu z ustanovení upravujúcich predaj spotrebného tovaru v belgickom občianskom zákonníku. Táto zákonná záruka začne plynúť od dátumu doručenia Výrobku spoločnosti Google. Táto Obmedzená záruka je doplnkom zákonných záruk a neovplyvňuje ich.</p>

<p><strong>Keď bol výrobok zakúpený v Holandsku:</strong></p>

<p>Ak ste spotrebiteľ, táto Obmedzená záruka je doplnok vašich práv vyplývajúcich z ustanovení upravujúcich predaj spotrebného tovaru, ktoré sú uvedené v prvom článku siedmej knihy holandského občianskeho zákonníka, a neovplyvní ich.</p>

<p>V oddiele Na čo sa táto záruka nevzťahuje? bude odstránená fráza „Táto Obmedzená záruka sa nevzťahuje na poškodenie kvapalinou“ a bude nahradená frázou „Ak bol váš Výrobok spoločnosti Google poškodený kvapalinou, táto Obmedzená záruka prestane platiť a nebudete ju môcť uplatniť v prípade žiadneho poškodenia, na ktoré by sa inak vzťahovala.“</p>

<p><strong>Keď bol výrobok zakúpený v Írsku:</strong></p>

<p>Ak ste spotrebiteľ, táto Obmedzená záruka platí zároveň s vašimi zákonnými právami vyplývajúcimi z írskeho spotrebiteľského práva aj samostatne ako ich doplnok. V rámci írskeho spotrebiteľského práva platí, že ak je váš Výrobok spoločnosti Google chybný alebo nie je v súlade s predajnou zmluvou, môžete mať nárok nechať si ho opraviť alebo nahradiť na náklady spoločnosti Google, prípadne môžete mať nárok na vrátenie peňazí. Tieto práva vyplývajúce z írskeho spotrebiteľského práva vypršia šesť rokov od dátumu doručenia Výrobku spoločnosti Google.</p>

<p>G953-00933-21 REV A</p>
</html>