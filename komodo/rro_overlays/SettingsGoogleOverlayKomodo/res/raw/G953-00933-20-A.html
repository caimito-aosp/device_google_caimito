<html>
<body>

<h1>Google patērētāju aparatūras ierobežotā garantija (Apvienotā Karaliste, EEZ (izņemot Franciju) un Šveice)</h1>

<p>Šī Ierobežotā garantija attiecas uz jums, ja esat patērētājs un iegādājāties Google zīmola produktu (“Google produkts”) Apvienotajā Karalistē, kādā EEZ valstī (izņemot Franciju) vai Šveicē.</p>

<p>Šī ierobežotā garantija ir ražotāja brīvprātīga garantija. Tā nodrošina tiesības atsevišķi no normatīvajos aktos noteiktajām tiesībām. Šī Ierobežotā garantija neierobežo vai nemazina normatīvajos aktos noteiktās tiesības. Tas nozīmē, ka Ierobežotās garantijas priekšrocības papildina normatīvajos aktosnoteiktās tiesības, nevis aizstāj tās. Ja Google produkts ir bojāts, iespējams, varat izmantot normatīvajos aktos noteiktās tiesības un iesniegt pretenziju uzņēmumam, kas jums pārdeva Google produktu, lai pieprasītu bojātā Google produkta remontu vai nomaiņu. Noteiktos gadījumos un noteiktās valstīs varat būt tiesīgs saņemt naudas atmaksu vai cenas atlaidi, vai atcelt pārdošanas līgumu un iesniegt pieprasījumu zaudējumu vai izdevumu kompensēšanai.</p>

<p><strong>Kāds ir šīs garantijas tvērums un termiņš?</strong> Google garantē, ka Google produktam normālos lietošanas apstākļos (kā aprakstīts publicētajā produkta dokumentācijā) nebūs materiālu un ražošanas defektu divu gadu periodā no datuma, kad to iegādājaties jebkurā vietā Apvienotajā Karalistē, EEZ (izņemot Franciju) vai Šveicē (“Ierobežotā garantija”).</p>

<p><strong>Kas neietilpst garantijas tvērumā?</strong> Ierobežotā garantija ir derīga un piemērojama tikai Apvienotajā Karalistē, EEZ (izņemot Franciju) un Šveicē, turklāt tikai tad, ja kā patērētājs iegādājāties Google produktu no uzņēmuma Google vai tā pilnvarotajiem tālākpārdevējiem Apvienotajā Karalistē, EEZ (izņemot Franciju) vai Šveicē. Ierobežotajā garantijā paredzētās tiesības var izmantot jebkurā vietā Apvienotajā Karalistē, EEZ (izņemot Franciju) un Šveicē. Ierobežotā garantija attiecas tikai uz Google produkta aparatūras komponentiem, bet ne uz programmatūru elementiem. Ierobežotā garantija nav arī attiecināma uz patērējamām detaļām, piemēram, akumulatoriem vai aizsargspārklājumiem, kas laika gaitā dabiski nolietojas (izņemot tad, ja bojājuma cēlonis ir materiālu vai ražošanas defekts), vai uz kosmētiskiem bojājumiem (izņemot tad, ja bojājuma cēlonis ir materiālu vai ražošanas defekts). Ierobežotā garantija neattiecas uz bojājumiem, ko rada: 1) parasts nolietojums; 2) negadījumi; 3) ļaunprātīga izmantošana (tostarp produkta dokumentācijas neievērošana); 4) nolaidība; 5) izjaukšana (tostarp Google produkta korpusa atvēršana vai centieni to atvērt); 6) izmaiņas; 7) ārēji cēloņi, tostarp (bet ne tikai) šķidruma, asu priekšmetu vai pārmērīga spēka izraisīti bojājumi, anomālijas Google produktam pievadītajā elektriskajā strāvā, kā arī ekstrēmi temperatūras vai vides apstākļi. Šķidruma izraisīti bojājumi anulē Ierobežoto garantiju. Ierobežotā garantija nesniedz apsolījumu, ka Google produktu varēs lietot bez pārtraukumiem vai kļūdām. Šī Ierobežotā garantija neattiecas uz trešo pušu atjaunotiem Google produktiem, pat ja tos pārdod Google pilnvarots tālākpārdevējs. Iespējams, ka uz trešo pušu atjaunotajiem Google produktiem attiecas kādas normatīvajos aktos paredzētas tiesības, saskaņā ar kurām varat iesniegt prasību trešajai pusei, kas jums pārdeva trešās puses atjaunoto Google produktu.</p>

<p><strong>Ko darīs uzņēmums Google? (SASKAŅĀ AR IEROBEŽOTO GARANTIJU ŠIS IR EKSKLUZĪVS TIESISKĀS AIZSARDZĪBAS LĪDZEKLIS.)</strong> Ja radīsies bojājums, uz kuru ir attiecināma Ierobežotā garantija, un Google produktu nosūtīsiet uzņēmumam Google Ierobežotās garantijas divu gadu periodā, uzņēmums Google pēc saviem ieskatiem izvēlēsies: 1) remontēt jūsu Google produktu, izmantojot jaunas vai atjaunotas detaļas, lai ar saremontēto Google produktu nodrošinātu jaunam Google produktam vismaz līdzvērtīgu funkcionalitāti; 2) nomainīt Google produktu ar jaunu vai atjaunotu Google produktu, kas funkcionāli ir vismaz līdzvērtīgs jaunam Google produktam; vai 3) pieņemt atgriezto Google produktu un piešķirt atmaksu, kas ir līdzvērtīga cenai, kuru samaksājāt par attiecīgo Google produktu. Ierobežotās garantijas divu gadu termiņa laikā jums nav jāpierāda, ka bojājums tika konstatēts Google produkta piegādes brīdī (ja uz bojājumu attiecas Ierobežotā garantija). Ja Google nomaina vai remontē Google produktu, nomaiņas vai remontētajam Google produktam garantija būs spēkā visu atlikušo sākotnējās garantijas darbības periodu vai 90 dienas no nomaiņas vai remontētā Google produkta piegādes datuma (atkarībā no tā, kurš periods ir ilgāks). Pirms Google produktu sūtāt uz remontu vai nomaiņai, atsevišķi dublējiet jebkādus lietotāja veidotus datus (ja Google produktā varat to izdarīt), kas tiek glabāti jūsu Google produktā. Remontējot vai nomainot Google produktu, var tikt zaudēti jūsu lietotāja izveidotie dati. Visas uzņēmumam Google atpakaļ nosūtītās detaļas, kas tiek aizvietotas, kļūst par Google īpašumu. Ierobežotajā garantijā minētie noteikumi nemazina vai citādi neietekmē normatīvajos aktos paredzētās tiesības, kas ir attiecināmas uz jūsu Google produktu.</p>

<p><strong>Kas sagaidāms, ja manam Google produktam ir arī bojājumi, uz kuriem Ierobežotā garantija neattiecas?</strong> Ja papildus bojājumam, uz kuru attiecas Ierobežotā garantija, jūsu Google produktam ir arī bojājums, uz kuru šī garantija neattiecas (piemēram, parastas lietošanas vai ļaunprātīga izmantošanas izraisīts bojājums), uzņēmums Google ir atbildīgs tikai par tā bojājuma novēršanu, uz kuru attiecas šī Ierobežotā garantija. Noteiktos gadījumos uzņēmums Google nevarēs veikt remontu vai varēs to darīt tikai ierobežotā apmērā, kamēr nav novērsts bojājums, uz kuru garantija neattiecas. Piemēram, ja jūsu Google produkta ekrāns ir ieplaisājis, Google nevar veikt remontu, kamēr ekrāns nav salabots. Ja būs radušies šāda situācija, uzņēmums Google jums nosūtīs paziņojumu, piedāvājot kādu no šīm iespējām: 1) Google novērsīs bojājumu, uz kuru neattiecas Ierobežotā garantija, bet jums būs jāsedz remonta izdevumi (Google iepriekš informēs par summas apmēru); vai 2) Google atsūtīs jūsu Google produktu atpakaļ, neveicot nekādu remontu.</p>

<p><strong>Kas sagaidāms, ja Google produkta bojājumu ir izraisījis šķidrums?</strong> Ja Google produktam rodas šķidruma izraisīts bojājums, Ierobežotā garantija vairs nav spēkā un Google neveiks nekādu remontu. Google jums piedāvās šādas iespējas: 1) nomainīt jūsu Google produktu, ja esat gatavs segt visus izdevumus (Google iepriekš informēs par summas apmēru); vai 2) nosūtīt Google produktu jums atpakaļ.</p>

<p><strong>Kā iesniegt prasību?</strong> Lai iesniegtu prasību saskaņā ar Ierobežoto garantiju, sazinieties ar attiecīgā Google produkta Google atbalsta komandu vietnē g.co/warrantyclaim. Jums būs jānorāda jūsu vārds, kontaktinformācija un Google produkta sērijas numurs. Pirms garantijas servisa sniegšanas Google var lūgt jūs sniegt iegādes pierādījuma informāciju, atbildēt uz jautājumiem, lai noteiktu potenciālo problēmu cēloņus, un veikt noteiktas darbības garantijas servisa saņemšanai. Plašāku informāciju par to, kā mēs šādus datus apstrādājam, skatiet konfidencialitātes politikā vietnē g.co/privacy. Ja Ierobežotās garantijas nosacījumi ir ievēroti, Google segs iepakošanas un sūtīšanas izmaksas, kas ir saistītas ar Google produkta atgriešanu uzņēmumam Google no jebkuras vietas Apvienotajā Karalistē, EEZ (izņemot Franciju) vai Šveicē. Ja produkts tiks nomainīts vai remontēts, Google segs arī iepakošanas un sūtīšanas izmaksas, kas ir saistītas ar nomaiņas un remontētā Google produkta nosūtīšanu jums uz jebkuru vietu Apvienotajā Karalistē, EEZ (izņemot Franciju) vai Šveicē.</p>

<p><strong>Citi ierobežojumi.</strong> Nevienam uzņēmuma Google vai tā partnera darbiniekam vai pārstāvim vai trešajai pusei nav tiesību mainīt, paplašināt vai papildināt šo Ierobežoto garantiju. Ja kāds no šīs Ierobežotās garantijas noteikumiem tiek atzīts par nelikumīgu vai nepiemērojamu, pārējie Ierobežotās garantijas noteikumi paliek spēkā un ir derīgi.</p>

<p>Šo Ierobežoto garantiju sniedz uzņēmums Google LLC (juridiskā adrese: 1600 Amphitheatre Parkway, Mountain View, CA, 94043, ASV), un šī garantija nodrošina jums konkrētas juridiskas tiesības.</p>

<p><strong>Ja Google produktu iegādājāties kādā no tālāk norādītajām valstīm, uz to attiecas konkrētajai valstij minētie noteikumi.</strong></p>

<p><strong>Francijā iegādāti produkti</strong></p>

<p>Google patērētāju aparatūras ierobežotā garantija neattiecas uz patērētājiem, kas Google produktu iegādājas Francijā. Saskaņā ar atbilstošajām juridiskajām garantijām par Francijā iegādātām precēm atbild tirgotājs. Lai uzzinātu vairāk par juridiskajās garantijās paredzētajām tiesībām, izlasiet Google Store pārdošanas noteikumus vietnē https://store.google.com/intl/fr_fr/about/device-terms/.</p>

<p><strong>Itālijā iegādāti produkti</strong></p>

<p>Papildus šai Ierobežotajai garantijai patērētāji var izmantot arī normatīvajos paredzētās tiesības, kas ir noteiktas Itālijas Patērētāju tiesību kodeksa (Tiesību aktu dekrēts Nr. 206/2005) 128.–135. sadaļā. Ierobežotā garantija nekādā veidā neietekmē normatīvajos noteikto garantiju. Normatīvajos aktos noteiktās garantijas termiņš ir divi gadi no Google produkta piegādes, un ar šo garantiju pamatotu pieprasījumu var iesniegt divu mēnešu laikā pēc atbilstošā defekta konstatēšanas.</p>

<p><strong>Beļģijā iegādāti produkti</strong></p>

<p>Papildus šai Ierobežotajai garantijai saskaņā ar Beļģijas Civilkodeksa noteikumiem par patēriņa preču tirdzniecību patērētājiem ir arī tiesības uz normatīvajos aktos paredzētu divu gadu garantiju Šī normatīvajos aktos noteiktā garantija stājas spēkā Google produkta piegādes dienā. Ierobežotā garantija papildina, bet neietekmē normatīvajos aktos noteikto garantiju.</p>

<p><strong>Nīderlandē iegādāti produkti</strong></p>

<p>Šī Ierobežotā garantija papildina, bet neietekmē jūsu patērētāja tiesības, ko paredz Nīderlandes Civilkodeksa Patēriņa preču tirdzniecības noteikumu 7. grāmatas 1. paragrāfs.</p>

<p>Sadaļā “Kas neietilpst garantijas tvērumā?” frāze “Šķidruma izraisīti bojājumi anulē Ierobežoto garantiju” tiks aizstāta ar frāzi “Ja Google produktam rodas šķidruma izraisīts bojājums, šī Ierobežotā garantija var nav piemērojama un to vairs nevarēs attiecināt uz bojājumiem, uz kuriem parasti Ierobežotā garantija attiektos.”</p>

<p><strong>Īrijā iegādāti produkti</strong></p>

<p>Šī Ierobežotā garantija papildina normatīvajos aktoss noteiktās patērētāju tiesības, ko paredz Īrijas patērētāju tiesību akti, un ir spēkā līdztekus tām. Ja jūsu Google produktam ir bojājums vai tas neatbilst pārdošanas līgumā norādītajai informācijai, saskaņā ar Īrijas patērētāju tiesību aktiem jums ir tiesības pieprasīt Google produkta remontu vai nomaiņu, kuras izmaksas sedz uzņēmums Google, vai tiesības pieprasīt atmaksu. Īrijas patērētāju tiesību aktos paredzētās tiesības ir spēkā sešus gadus no Google produkta piegādes datuma.</p>

<p>G953-00933-20 REV A</p>

</body>
</html>
