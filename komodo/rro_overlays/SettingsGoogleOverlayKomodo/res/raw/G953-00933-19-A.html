<html>
<body>

<h1>Google'i tarbijariistvara piiratud garantii – Ühendkuningriik, Euroopa Majanduspiirkond (v.a Prantsusmaa) ja Šveits</h1>

<p>See piiratud garantii kehtib juhul, kui olete tarbija, kes ostis oma Google'i brändi toote („Google'i toode“) Ühendkuningriigis, Euroopa Majanduspiirkonnas (v.a Prantsusmaa) või Šveitsis.</p>

<p>See piiratud garantii on tootja vabatahtlik garantii. See tagab teile kehtivatest seadustest tulenevatest õigustest eraldiseisvad õigused. Piiratud garantii ei piira ega vähenda neid seadustest tulenevaid õigusi. See tähendab, et piiratud garantii hüved kehtivad lisaks teie seadustest tulenevatele õigustele, mitte nende asemel. Kui teie Google'i toode on defektne, võivad teil olla seadusest tulenevad õigused, mille alusel saate esitada nõude ettevõtte vastu, mis müüs teile Google'i toote, täpsemalt teie defektse Google'i toote remontimiseks või asendamiseks või teatud juhtudel ja teatud riikides tagasimakse või hinnaalanduse saamiseks või müügilepingu tühistamise õiguse hankimiseks ja kahjude või kulude hüvitamise nõude esitamiseks.</p>

<p><strong>Mida see garantii hõlmab ja kui kaua see kestab?</strong> Google tagab, et kahe aasta jooksul pärast ostmist Ühendkuningriigis, Euroopa Majanduspiirkonnas (v.a Prantsusmaa) või Šveitsis ei esine Google'i tootel tavapärase kasutamise korral (nagu on kirjeldatud avaldatud dokumentides) materjali või valmistamiskvaliteediga seotud defekte („piiratud garantii“).</p>

<p><strong>Mida see garantii ei hõlma?</strong> See piiratud garantii on kehtiv ja jõustatav ainult Ühendkuningriigis, Euroopa Majanduspiirkonnas (v.a Prantsusmaa) ja Šveitsis ning see on kohaldatav ainult juhul, kui olete tarbija ja olete ostnud oma Google'i toote Google'ilt või selle volitatud edasimüüjatelt Ühendkuningriigis, Euroopa Majanduspiirkonnas (v.a Prantsusmaa) või Šveitsis. Seda piiratud garantiid saab kasutada kõikjal Ühendkuningriigis, Euroopa Majanduspiirkonnas (v.a Prantsusmaa) ja Šveitsis. See piiratud garantii kehtib ainult Google'i toote riistvarakomponentidele (mitte tarkvaraelementidele). Samuti ei kehti see piiratud garantii kuluosadele, nagu akud või kaitsekatted, mis kuluvad oma iseloomu tõttu aja jooksul, v.a juhul, kui tõrke põhjuseks on materjalide või valmistamiskvaliteedi defekt. Piiratud garantii ei kehti ka kosmeetiliste kahjustuste puhul, v.a juhul, kui nende põhjuseks on materjalide või valmistamiskvaliteedi defekt. See piiratud garantii ei kehti kahjustuste puhul, mille põhjuseks on: (1) tavapärane kulumine ja kahjustused; (2) õnnetusjuhtumid; (3) väärkasutus (sh avaldatud tootedokumentide mittejärgimine); (4) hooletus; (5) lahtivõtmine (sh Google'i toote väliskorpuse avamine või avamiskatsed); (6) modifikatsioonid ja (7) välised põhjused, muuhulgas (kuid mitte ainult): vedelikukahjustused, kokkupuude teravate objektidega, liigse jõu rakendamine, Google'i tootesse edastatava elektrivoolu anomaaliad ning ekstreemsed temperatuuri- või keskkonnatingimused. Vedelikukahjustused muudavad selle piiratud garantii kehtetuks. See piiratud garantii ei taga, et Google'i toodet saab kasutada katkestusteta ja vigadeta. See piiratud garantii ei kehti Google'i toodete puhul, mille on taastanud kolmandad osapooled, isegi kui neid müüb Google'i volitatud edasimüüja. Kolmanda osapoole taastatud Google'i toodete puhul võivad teil olla seadustest tulenevad õigused, mille alusel saate esitada nõude osapoolele, kes müüs teile kolmanda osapoole taastatud Google'i toote.</p>

<p><strong>Mida Google teeb? (SEE ON PIIRATUD GARANTII ALUSEL TEIE AINUS ÕIGUSKAITSEVAHEND.)</strong> Kui ilmneb selle piiratud garantiiga kaetud defekt ja te tagastate oma Google'i toote Google'ile kaheaastase piiratud garantii perioodi jooksul, otsustab Google oma äranägemise kohaselt (i) remontida teie Google'i toodet uute või taastatud osadega, et pakkuda teile Google'i toodet, mis toimib vähemalt võrdväärselt uue Google'i tootega; (ii) asendada teie Google'i toote uue või taastatud Google'i tootega, mis toimib vähemalt võrdväärselt uue Google'i tootega; või (iii) võtta vastu teie tagastatud Google'i toode ja maksta tagasi teie tasutud Google'i toote ostuhind. Piiratud garantii kaheaastase perioodi jooksul ei ole teil vaja tõendada, et Google'i toode oli tarnimisel defektne (eeldusel, et piiratud garantii katab defekti). Kui Google asendab või remondib teie Google'i toote, kehtib asendatud või remonditud Google'i toote puhul algse garantii järelejäänud periood või 90-päevane garantii alates asendatud või remonditud Google'i toote tarnimise kuupäevast, olenevalt sellest, kumb periood on pikem. Enne kui saadate oma Google'i toote remontimiseks või asendamiseks, peaksite eraldi varundama kõik kasutaja loodud andmed, mis võivad olla teie Google'i tootesse talletatud (kui teie Google'i toode seda võimaldab). Google'i toote remontimine või asendamine võib tuua kaasa teie kasutaja loodud andmete kaotsimineku. Kõik asendustoote vastu vahetatud tagastatud komponendid muutuvad Google'i omandiks. Ükski selle piiratud garantii säte ei vähenda ega mõjuta muul moel teie Google'i tootega seotud seadustest tulenevaid õigusi.</p>

<p><strong>Mida teha, kui mu Google'i tootel esineb kahjustusi, mida see piiratud garantii ei kata?</strong> Kui teie Google'i tootel esineb lisaks selle piiratud garantiiga kaetud defektile ka kahjustusi, mida piiratud garantii ei kata (nt tavapärasest kasutamisest või teiepoolsest väärkasutusest põhjustatud kulumine ja kahjustused), on Google kohustatud tegelema ainult selle piiratud garantii alusel kaetud defektiga. Teatud juhtudel ei ole Google'il võimalik tooteid remontida enne, kui garantiivälised kahjustused on parandatud. Näiteks kui teie Google'i toote ekraan on katki, võib see takistada Google'il toodet remontida, v.a juhul, kui ekraan parandatakse. Sel juhul võib Google teid teavitada ja pakkuda teile võimalust valida: (1) kas Google remondib kahjustused, mida see piiratud garantii ei kata, ja võtab teilt selle eest tasu (Google teavitab teid remondikulust ette); või (2) Google tagastab teie Google'i toote ilma seda remontimata.</p>

<p><strong>Mida teha, kui mu Google'i tootel on vedelikukahjustused?</strong> Kui teie Google'i tootel on vedelikukahjustused, siis see piiratud garantii enam ei kehti ja Google ei remondi teie toodet. Google pakub teile valikuvõimalust: (1) asendada teie Google'i toode teie kuludega (Google teavitab teid asendamise kulust ette); või (2) tagastada teile teie Google'i toode.</p>

<p><strong>Kuidas esitada nõuet?</strong> Selle piiratud garantii alusel nõude esitamiseks võtke ühendust oma Google'i toote tugitiimiga aadressil g.co/warrantyclaim. Meil on vaja teie nime, kontaktteavet ja teie Google'i toote seerianumbrit. Enne garantiiteenuse pakkumist võib Google nõuda, et esitaksite ostu tõendava dokumendi üksikasjad, vastaksite küsimustele, mis aitavad potentsiaalseid probleeme diagnoosida, ja järgiksite Google'i protseduure garantiiteenuse kasutamiseks. Vaadake järgmistest privaatsuseeskirjadest lisateavet selle kohta, kuidas me andmeid töötleme: g.co/privacy. Kui kasutate seda piiratud garantiid tingimuste kohaselt, vastutab Google pakkimis- ja lähetuskulude eest, mis kaasnevad Google'i toote tagastamisega Ühendkuningriigist, Euroopa Majanduspiirkonnast (v.a Prantsusmaa) või Šveitsist. Toote asendamisel või remontimisel vastutab Google ka pakkimis- ja lähetuskulude tasumise eest, mis kaasnevad remonditud või asendustoote saatmisega Ühendkuningriiki, Euroopa Majanduspiirkonda (v.a Prantsusmaa) või Šveitsi.</p>

<p><strong>Muud piirangud:</strong> ükski Google'i või selle sidusettevõtete töötaja ega esindaja ei ole volitatud seda piiratud garantiid muutma, pikendama ega täiendama. Kui piiratud garantii mõni tingimus tunnistatakse ebaseaduslikuks või jõustumatuks, siis jäävad selle piiratud garantii ülejäänud tingimused täiel määral jõusse.</p>

<p>Seda piiratud garantiid pakub Google LLC, mille registreeritud aadress on 1600 Amphitheatre Parkway, Mountain View, CA, 94043, Ameerika Ühendriigid, ja piiratud garantii annab teile konkreetsed seaduslikud õigused.</p>

<p><strong>Kui ostsite oma Google'i toote ühes järgmistest riikidest, kehtivad järgmised tingimused.</strong></p>

<p><strong>Prantsusmaal tehtud ostud</strong></p>

<p>Google'i tarbijariistvara piiratud garantii ei kehti tarbijatele, kes ostavad Google'i toote Prantsusmaal. Prantsusmaal tehtud ostude puhul kohaldub müüjale vastutus kehtivate seadusest tulenevate garantiide alusel. Oma seadusest tulenevate garantiidega seotud õiguste kohta lisateabe hankimiseks lugege Google Store'i müügitingimusi aadressil https://store.google.com/intl/fr_fr/about/device-terms/.</p>

<p><strong>Itaalias tehtud ostud</strong></p>

<p>Kui olete tarbija, kehtib lisaks sellele piiratud garantiile teie jaoks ka seadusjärgne garantii, mis kohaldatakse tarbijatele Itaalia tarbijakaitseseaduse paragrahvide 128 kuni 135 alusel (seadusandlik määrus nr 206/2005). See piiratud garantii ei mõjuta seadusjärgset garantiid ühelgi moel. Seadusjärgne garantii kehtib kaks aastat alates teie Google'i toote kohaletoimetamisest ja garantiid võib rakendada kahe kuu jooksul alates asjakohase defekti tuvastamisest.</p>

<p><strong>Belgias tehtud ostud</strong></p>

<p>Kui olete tarbija, kehtib lisaks sellele piiratud garantiile teie jaoks ka kaheaastane seadusjärgne garantii, mille aluseks on Belgia tsiviilseadustiku sätted, mis puudutavad tarbekaupade müüki. See seadusjärgne garantii algab teie Google'i toote kohaletoimetamise kuupäevast. See piiratud garantii kehtib lisaks seadusjärgsele garantiile ega mõjuta seda.</p>

<p><strong>Hollandis tehtud ostud</strong></p>

<p>Kui olete tarbija, kehtib see piiratud garantii lisaks Hollandi tsiviilseadustiku 7. raamatu 1. peatükis sisalduvatest tarbekaupade müüki puudutavatest sätetest tulenevatele õigustele ja see piiratud garantii ei mõjuta neid õigusi.</p>

<p>Jaotises „Mida see garantii ei hõlma“ kustutatakse lause „Vedelikukahjustused muudavad selle piiratud garantii kehtetuks“ ning see asendatakse lausega „Kui teie Google'i tootel ilmnevad vedelikukahjustused, lakkab see piiratud garantii kehtimast ja te ei saa tugineda sellele piiratud garantiile mis tahes kahjude puhul, mida see piiratud garantii muidu kataks“.</p>

<p><strong>Iirimaal tehtud ostud</strong></p>

<p>Kui olete tarbija, kehtib see piiratud garantii koos Iirimaa tarbijakaitseseadustest tulenevatele seadusjärgsetele õigustele ning lisaks nendele. Kui teie Google'i toode on defektne või ei vasta müügilepingule, võib teil Iirimaa tarbijakaitseseaduste kohaselt olla õigus lasta Google'i toode Google'i kuludega remontida või asendada, samuti võib teil olla õigus saada tagasimakse. Need Iirimaa tarbijakaitseseadusest tulenevad õigused aeguvad kuus aastat pärast teie Google'i toote kohaletoimetamist.</p>

<p>G953-00933-19 REV A</p>

</body>
<html>